Ο Ιάσονας μόλις που πρόλαβε να αντιληφθεί ότι αυτό που γυάλιζε στο φεγγαρόφωτο, στην άκρη του υψωμένου χεριού, δεν ήταν ψάρι. Με μια απότομη κίνηση το μαχαίρι βρήκε την καρωτίδα. Ο Ιάσονας σωριάστηκε άψυχος ανάμεσα στα βράχια, κοντά στο σημείο όπου έσκαγε η θάλασσα.
Λίγο μετά το ξημέρωμα, το νησί δεν είχε ακόμα αναδυθεί από την πρωινή του πάχνη. Στην άκρη της μικρής παραλίας, γονατιστός και ντυμένος τη μαύρη εφαρμοστή στολή του δύτη, ο Άλεξ κοίταζε το κουφάρι μπροστά του. Το αίμα είχε τρέξει στην άμμο κι όπως ο Ιάσονας είχε κουλουριαστεί έμοιαζε πιο μικρόσωμος από ό,τι ήταν στην πραγματικότητα. Ο Άλεξ τον χάιδεψε, ξανά και ξανά. Ήταν περήφανο ζώο ο Ιάσονας, σαν όλους τους είδους του: ήταν μια φώκια - καλόγερος, μια μεσογειακή monachus.
Το μαχαίρι στο χέρι του Άλεξ ήταν λαμπερό, πλυμένο από το νερό. Και κοφτερό, δεν υπήρχε αμφιβολία.
Και αναγνωρίσιμο, ούτε γι αυτό υπήρχε αμφιβολία.
Αρκετή ώρα μετά ο Άλεξ σηκώθηκε και σκαρφάλωσε αποφασιστικά στο βράχο πάνω από τη σπηλιά του Ιάσονα. Στάθηκε όρθιος, σήκωσε το χέρι και το τίναξε με δύναμη, πετώντας το μαχαίρι στη θάλασσα.
ΜΕΡΟΣ ΠΡΩΤΟ
Το Ατέλειωτο Αίνιγμα
Η πρώτη φορά που ο Χάρης αντίκρισε το Ατέλειωτο Αίνιγμα ήταν τα ξημερώματα της τελευταίας μέρας του Φεβρουαρίου του 1999. Λίγες ώρες πριν, βρισκόταν στα Εξάρχεια. Οι παρέες με τις Amstel στα χέρια στρογγυλοκάθονταν γύρω από το σημαδεμένο άγαλμα σαν να γεννήθηκαν εκεί και να επρόκειτο εκεί να πεθάνουν, από τα γύρω μαγαζιά ξεπρόβαλλαν σταδιακά στην πλατεία οι θαμώνες τους και, νύχτα Σαββάτου προς Κυριακή, τα ταξί κατέφθαναν απανωτά στην πιάτσα και ξανάφευγαν γεμάτα σε δευτερόλεπτα. Ο Χάρης μόλις είχε καταναλώσει μια πίτσα στο Μαύρο Πρόβατο και χάζευε στο διανυκτερεύον περίπτερο τα απλωμένα καταγής περιοδικά και τα βιβλία τσέπης, όταν θυμήθηκε την επικείμενη διαφήμιση των Εθελοντών στον κυριακάτικο Τύπο. Αν ήθελε να τη δει από τώρα έπρεπε να κατηφορίσει προς την Ομόνοια - πράγμα εξάλλου που συνήθιζε τα Σαββατόβραδα.
Στην Στουρνάρη, σε όλο το μήκος της από τα Εξάρχεια μέχρι την Πατησίων, έκαναν τη νύχτα μέρα οι επιγραφές της Microland, του Multirama και του Πλαίσιο, τα ψηφιακά εφέ με κυλιόμενα μηνύματα και τα demo των video games στα μόνιτορ πίσω από τα τζάμια. Ανάμεσά τους βιτρίνες ρούχων σπορ με απαλό φωτισμό συμπλήρωναν ένα σκηνικό προορισμένο κατεξοχήν για φοιτητές, που σε μια γενιά μέσα είχαν αντικαταστήσει τα αναγνώσματα από τον Ελεύθερο Τύπο και το Εναλλακτικό με τα χάι τεκ θαύματα του Παπασωτηρίου. Ψηλά πάνω από τα φώτα της πόλης, ο ξάστερος ουρανός προμήνυε ανοιξιάτικη μέρα. Ο Χάρης πολύ το ήθελε ένα μακρύ, χωρίς προορισμό, ταξίδι με το αυτοκίνητό του, και μάλλον βαριόταν κυριακάτικα τη συνάντηση με τους εθελοντές.
Η μη κυβερνητική οργάνωση Πολίτες του Πλανήτη είχε εμφανιστεί πριν χρόνια στη σχολή του, όμως αυτός είχε γραφτεί μόλις πρόσφατα και μόνο επειδή αυτό τον καιρό δεν έβρισκε άλλη ενδιαφέρουσα απασχόληση. Είχε αναλάβει κάτι μεταφράσεις, είχε παρευρεθεί σε μια ενημερωτική συνάντηση όπου οι νεοφώτιστοι εθελοντές αναλώθηκαν κυρίως σε προσωπικές εξομολογήσεις, και δεν είχε ως τώρα καταλάβει παρά ελάχιστα για την ταυτότητα και τη δράση της οργάνωσης. Ήξερε μόνο, αόριστα, ότι αντικείμενό της ήταν τα προβλήματα των μεταναστών κι ότι οι ρίζες της βρίσκονταν στην Ευρωπαϊκή Ένωση, από όπου έπαιρνε και λεφτά. Στους κόλπους της πάντως υπήρχαν ποικίλοι ρομαντικοί, από πλανόδιοι καλλιτέχνες μέχρι ερασιτέχνες νοσοκόμοι και δάσκαλοι.
Βάδιζε βιαστικά στην Πατησίων γλιστρώντας στο σκοτάδι μαζί με λιγοστές άλλες σκιές κι ακούγοντας σκόρπιες φωνές σε γλώσσες που ποτέ δεν καταδέχτηκε να μάθει. Τα φανάρια αναβόσβηναν το πορτοκαλί κι η φαρδιά διασταύρωση της Χαλκοκονδύλη, που τη μέρα απαιτούσε άσκηση ετοιμότητας από τον πεζό, ήταν τώρα έρημη. Η νύχτα ωστόσο φαινόταν να κυλάει σταθερά προς το φως, προς την Ομόνοια. Ο Χάρης έστριψε στην Πανεπιστημίου κι αμέσως τον τύλιξε το μελίσσι: κορναρίσματα, καλοντυμένες παρέες και συνωστισμός γύρω από τους πάγκους των εφημερίδων. Πράγμα που του υπενθύμισε τον κύριο στόχο της βόλτας του, την εφημερίδα με τη διαφήμιση των Εθελοντών.
Τα φαστφούντ της πλατείας, οι φούρνοι με το φρέσκο ψωμί και τα περίπτερα τα σκεπασμένα με το διεθνή Τύπο βρίσκονταν στο φόρτε τους. Μουσικές αντηχούσαν από ηχοσυστήματα αυτοκινήτων σταθμευμένων πρόχειρα για έναν καφέ των οδηγών σε πλαστικό κυπελλάκι, τα ταξί σχημάτιζαν ένα κίτρινο Λούνα Παρκ σε αδιάκοπη κυκλική κίνηση κι ανάμεσα στις συντροφιές άνθρωποι μόνοι στέκονταν με την πλάτη στον τοίχο πλάι σε κάδους απορριμμάτων, όπου σε λίγο θα πετούσαν φρόνιμα το χαρτί από το σάντουιτς. Στην οδό Αθηνάς ένας ζητιάνος αναπαυόταν μέσα σε ένα χαρτόκουτο, ενώ δίπλα του ένα σκυλί ανασήκωνε το κεφάλι προς τους περαστικούς. Πρεζάκια κινούνταν σαν να μην πατούσαν στη γη (μιλούσαν μόνο μεταξύ τους, έβλεπαν μόνο τους ομοίους τους) και μετανάστες χάζευαν τον κόσμο καθισμένοι στα πεζούλια γύρω από τα παρτέρια. Ψηλά, σαν γιγάντια κορώνα της πλατείας, οι πιο επιβλητικές επιγραφές: Athens Acropol Grecotel, Omonia Grand Hotel, Hotel la Mirage, Hondos Center. Το κορίτσι της γιγαντοαφίσας του πολυκαταστήματος χαμογελούσε πλατιά. Κι αν στο κέντρο η προοπτική του χώρου είχε κρυφτεί από τα έργα του μετρό, στην περίμετρο η προοπτική του χρόνου ήταν ακόμα ορατή: πίσω από τις ταμπέλες των αλυσίδων εστίασης διακρίνονταν τα μέγαρα με τα σκαλιστά κουφώματα και τα κάγκελα-κομψοτεχνήματα στα μπαλκόνια.
Ο Χάρης είχε ήδη φτάσει στον πάγκο με τις εφημερίδες και τα περιοδικά, όχι σε έναν οποιοδήποτε αλλά στον αγαπημένο του, έξω ακριβώς από το γωνιακό φαστφούντ όπου υπάλληλοι με κόκκινες στολές σερβίριζαν με ταχύτητα σάντουιτς, πίτες και παγωτά. Από εδώ ξεκινούσε συνήθως την τελετουργία του.
Στάθηκε πρώτα μπροστά στη βιτρίνα με τα παγωτά. Μια νεαρή υπάλληλος, μάλλον καινούργια γιατί δεν την είχε ξαναδεί, φορώντας την κόκκινη στολή της σερβίριζε επιδέξια και χαμογελαστή τους πελάτες. Όσο περίμενε τη σειρά του ο Χάρης σκεφτόταν πως αν και συνομήλική του ανήκε σε έναν διαφορετικό κόσμο, τον κόσμο των σκληρά εργαζόμενων. Επίσης, με κάποια ενόχληση (γιατί αναγνώριζε πως σκεφτόταν υποτιμητικά), υπέθεσε πως μάλλον, όταν δεν δούλευε, θα είχε στο νου της κάποιον σαχλό τραγουδιστή της νύχτας.
«Κρέμα σοκολάτα κυπελλάκι. Με τρούφα και σιρόπι βύσσινο».
Το κορίτσι ακούμπησε απαλά μια χαρτοπετσέτα κάτω από το κυπελλάκι και του το πρόσφερε. Ο Χάρης είπε «ευχαριστώ», πήρε ένα πλαστικό κουταλάκι, πλήρωσε και ξαναβγήκε στην πλατεία.
Στον πάγκο τα έντυπα ήταν απλωμένα κατά κατηγορία: τα κόμικς, τα πορνό, τα οικολογικά. Τα γυναικεία, τα αντρικά, τα πολεμικά. Του παιδιού, του σπιτιού, των σπορ. Των άστρων και των κάστρων. Στη μέση στοιβάζονταν οι ογκώδεις λόγω των ένθετων κυριακάτικες. Ο Χάρης αγόρασε δύο, μαζί με ένα περιοδικό για αυτοκίνητα, τα χώρεσε όλα στην πλαστική σακούλα του εφημεριδοπώλη και πήρε, περασμένες τρεις, το δρόμο για το σπίτι του. Αντίθετα με τη Στουρνάρη η Θεμιστοκλέους ήταν σκοτεινή και άδεια, μόνο γάτες γλιστρούσαν αθόρυβα γύρω από κάδους σκουπιδιών. Στα Εξάρχεια το Μαύρο Πρόβατο και ο Κάβουρας είχαν ακόμα φως και πελάτες, μα οι παρέες με τις Amstel είχαν τώρα εξαφανιστεί, τα καθίσματα είχαν διπλωθεί σε στοίβες έξω από τις καφετέριες και τα μπαρ στους παράδρομους, καθώς ο Χάρης ανηφόριζε προς την Καλλιδρομίου, είχαν αρχίσει να κλείνουν. Μια κοπέλα πρόβαλε από ένα νεοκλασικό που στέγαζε μπαρ, κουβαλώντας δυο μαύρες σακούλες σκουπιδιών πιο μεγάλες από το μπόι της, κι ο Λυκαβηττός έλαμπε στον ορίζοντα κατάφωτος από τους προβολείς του καθώς ο Χάρης έβαζε το κλειδί στην εξώπορτα της πολυκατοικίας του.
Στο δωμάτιό του επιδόθηκε στην επόμενη αγαπημένη τελετουργία: αφαίρεσε τα ένθετα από τα κύρια σώματα των εφημερίδων και τα τακτοποίησε σε στοίβες δίπλα στο κρεβάτι του. Κανονικά θα ακολουθούσε το απολαυστικό πρώτο ξεφύλλισμα, όπως απόψε ειδικά έψαχνε για κάτι συγκεκριμένο.
Το βρήκε εύκολα. Η διαφήμιση των Πολιτών του Πλανήτη ήταν από αυτές που υπόσχονται κάτι και κάνουν τον αναγνώστη να προσμένει τις επόμενες μέρες τη συνέχεια. (Ο Χάρης ήδη γνώριζε ότι αυτό το κάτι ήταν το πανευρωπαϊκό συνέδριο της οργάνωσης σε ένα νησί του Αιγαίου τον Αύγουστο). Το κύριο μέρος της διαφήμισης το αποτελούσε μια παραλλαγή ενός πίνακα του Σαλβαντόρ Νταλί, του Ατέλειωτο Αίνιγμα. Ήταν μια εικόνα με φωτεινά και καθαρά χρώματα όπου, σε ένα ασαφές φόντο, ξεχώριζε ένα κεφάλι από μαρμάρινο άγαλμα κι ένα μήλο, ή μια σφαίρα σαν μήλο, που ακουμπούσε επάνω του. Η επαφή ήταν τόσο αρμονική ώστε δεν μπορούσες να πεις σε ποιο από τα δύο, το μήλο ή το κεφάλι, έπεφτε το βάρος, ποιο ήταν δηλαδή το Αίνιγμα.
Η εικόνα της διαφήμισης ήταν έργο της Μαρίας, γραφίστριας και μέλους των Πολιτών του Πλανήτη. Από ό,τι είχε καταλάβει ο Χάρης, η γνώμη της μετρούσε ιδιαίτερα. Να δούμε τι θα πει η Μαρία και Είναι και η Μαρία παιδιά άκουγε κάθε τόσο σε εκείνη την ενημερωτική συνάντηση. Δεν έτυχε πάντως να τη γνωρίσει τότε. Μόλις είχε επιλεγεί το έργο της (ανάμεσα σε δεκάδες άλλα, από ειδική επιτροπή), και οι εθελοντές το συζητούσαν ζωηρά, αλλά η ίδια δεν ήταν εκεί, δεν ασχολιόταν με συναντήσεις καινούργιων.
Καθώς ο Χάρης κοίταζε τη διαφήμιση στην εφημερίδα αναρωτήθηκε πώς να ήταν ο πρωτότυπος πίνακας του Νταλί - η πηγή έμπνευσης της Μαρίας. Με το κατάλληλο ψάξιμο εντόπισε εύκολα στο διαδίκτυο το Ατέλειωτο Αίνιγμα. Ήταν μια σύνθεση σε σκοτεινά χρώματα, λουσμένη όμως σ' ένα μεταλλικό φως που φεγγοβολούσε μέσα από τους όγκους. Σε πρώτο πλάνο ξεχώριζε ένα κεφάλι με μπούστο, σαν μέρος μπρούντζινου αγάλματος, κι ένα κοίλο αντικείμενο σαν σιδερόφρακτη σφαίρα που ακουμπούσε στον ώμο του. Τα σχόλια της σελίδας έλεγαν ότι στον πίνακα αυτόν ο Νταλί είχε κρύψει έξι τουλάχιστον μαγικές εικόνες και μάλιστα τις εντόπιζαν μία μία, με την αφέλεια παιχνιδιού παζλ. Ο Χάρης όμως ένιωσε το βάρος του έργου: ένα σύμπαν χτισμένο με ανεξιχνίαστες μορφές πους στηρίζουν η μια την άλλη.
Στα γραφεία της οργάνωσης
Στο νεοκλασικό της Πλάκας, όπου είχαν τα γραφεία τους οι εθελοντές, η στριφογυριστή ξύλινη σκάλα μύριζε βερνίκι. Στον τοίχο πλάι της ασπρόμαυρες φωτογραφίες έδειχναν χαμόγελα και βλέμματα σαν μετεωρίτες στο σκοτάδι: αιχμαλωτισμένα από κάποιο εθελοντή φωτογράφο τα πρόσωπα τυχαίων μεταναστών έλαμπαν σε καλλιτεχνικά πορτρέτα.
Στην αίθουσα του πρώτου ορόφου αρκετοί εθελοντές κάθονταν ήδη γύρω από ένα τραπέζι. Η ένταση που ένιωσε ο Χάρης κάτω από τα βλέμματά τους τόνισε περισσότερο την λεπτή σκληράδα στο πρόσωπό του, το πρώιμο, εύθραυστο περίβλημα της αντρικής αυτοσυγκράτησης. «Έλα, κάθισε», του είπε ένας φίλος.
Η διάσημη Μαρία καθόταν απέναντι, στη μέση του τραπεζιού και το πρόσωπό της έλαμπε σαν να αντανακλούσε όλο το φωτισμό της αίθουσας. Πάνω από το ντεκολτέ μιας μπλούζας σε χρώμα σκούρου αίματος από όπου μόλις αναδυόταν ένα φίνο άρωμα, τα μάτια της καλωσόρισαν τον Χάρη, έπειτα στράφηκαν πάλι στην ασχολία τους: οι εθελοντές είχαν απλώσει στο τραπέζι την αφίσα της διαφήμισης, αυτή με το παραλλαγμένο Ατέλειωτο Αίνιγμα, και αναζητούσαν τις λεζάντες που θα αποκάλυπταν σταδιακά στο κοινό την είδηση του συνεδρίου στο νησί. Δίπλα στη Μαρία καθόταν ο Ανέστης, από τους πιο δραστήριους της οργάνωσης. Εκείνη τη στιγμή μιλούσε για το συνέδριο, κι από τα λόγια του ο Χάρης έμαθε ότι στο εν λόγω νησί δρούσε, εκτός από τη δική τους οργάνωση, και μια οργάνωση οικολόγων, η Δελφίς, που ήταν αρμόδια για το εκεί Θαλάσσιο Πάρκο και για τη φώκια - θρύλο, τον περίφημο Ιάσονα. Κατάλαβε επίσης ότι αυτή η αδερφή οργάνωση θα εξασφάλιζε ξενοδοχείο σε καλές τιμές για όλα τα μέλη των Πολιτών του Πλανήτη. (Για τον κόσμο που θα καλούσαν με την αφίσα θα στηνόταν κατασκήνωση). Τέλος πληροφορήθηκε ότι σύνδεσμος ανάμεσα στις δύο οργανώσεις, τη δική τους και των οικολόγων, ήταν ένας τύπος που οι εθελοντές αποκαλούσαν προφέσορα.
Στον τοίχο κρέμονταν κι άλλες φωτογραφίες, κι από το ξύλινο ταβάνι ένα ινδικό φωτιστικό. Ο Χάρης είχε ήδη αρχίσει να νιώθει άβολα: γύρω του ανταλλάσσονταν απόψεις για πράγματα που ο ίδιος αγνοούσε, είχε ωστόσο την εντύπωση πως επέστρεφαν διαρκώς άκαρπες στο σημείο εκκίνησής τους. Μέσα σε αυτή τη φλυαρία, η ακούραστη ενέργεια και λάμψη της Μαρίας του φαινόταν ήδη ένα ξεχωριστό αίνιγμα. Η δημιουργός της αφίσας συμμετείχε στην κουβέντα με αμείωτο πάθος, όμως τον κοίταζε κάθε τόσο με ενδιαφέρον, ενώ ταυτόχρονα τα χέρια της άγγιζαν με οικειότητα δίπλα της εκείνα του Ανέστη.
Ο Ανέστης ήταν, όπως φαινόταν, από τους πιο συνεπείς εθελοντές και τους πανταχού παρόντες. Επιπλέον, όπως κατάλαβε ο Χάρης συνενώνοντας σκόρπιες κουβέντες σε ένα είδος βιογραφικού, ήταν και εξπέρ στα graffiti. Μικρός έβγαινε με φιλαράκια του τις νύχτες κι έβαφε το σταθμό του τρένου στα Πατήσια, όπου βρισκόταν το σπίτι του, την Παιδική Χαρά στην πλατεία της γειτονιάς του και τον τοίχο του νεκροταφείου στον Κόκκινο Μύλο, τώρα πια όμως έκανε graffiti μόνο επί παραγγελία σε καφετέριες, παιδικούς σταθμούς και σχολεία. Όταν δεν έβρισκε τέτοιους πελάτες δούλευε σε πιτσαρίες κάνοντας διανομές κατ' οίκον και τηλεφωνητής σε εταιρίες που πουλούσαν από ηλεκτρονικές συσκευές μέχρι σερβίτσια και σεντόνια. Το πρόσωπό του με τα λιγοστά σπυράκια φωτιζόταν όταν χαμογελούσε. Παρά τη φούρια του για μπίζνες - φλυαρούσε τώρα επίμονα για το πώς να αρπάξουν την ευκαιρία σε μια έκθεση graffiti που θα γινόταν στο νησί μαζί με το συνέδριο - το γέλιο του φανέρωνε αθωότητα: πίστη παιδιού σε ο,τι έλεγε, χαρά στη συγκατάθεση των άλλων. Τα μάτια του μόνο είχαν μια πίκρα.
Σε κάποια στιγμή σταμάτησε να μιλάει και κοιτάζοντας μπροστά του την απλωμένη αφίσα άρχισε να κουδουνίζει αφηρημένα στη φούχτα του κέρματα. Τα μαλλιά του κρέμονταν σαν σπάγκοι. Φορούσε φτηνό φούτερ και τζιν, πράγμα που έκανε το Χάρη να νιώσει άβολα για το ακριβό του πουλόβερ.
Θα μπορούσαμε να κάνουμε πολλά πράγματα μαζί, φίλε. Όπως, να πάμε ένα ταξίδι με το αυτοκίνητό μου. Ένα ταξίδι χωρίς προορισμό. Θα κάνουμε οι δυο μας σκάντζα στο τιμόνι. Και θα αλητέψουμε όσο φτάνουν τα λεφτά μου... αλήθεια, θα μπορούσαμε να είμαστε καλά φιλαράκια, εσύ κι εγώ.
Ο Ανέστης ζητούσε τώρα να μάθει από τη Μαρία με ποιο τρόπο θα παρουσίαζαν τα ταμπλό με τα graffiti στο ξενοδοχείο, και υπό ποιους όρους θα έκλειναν συμφωνία με τους υπεύθυνους του χώρου. Η Μαρία άρχισε να περιγράφει παραστατικά τα ταμπλό κι ο δείκτης της κινήθηκε με μια ελαφριά κάμψη, σχηματίζοντας τις μορφές στον αέρα. Ο Χάρης απέμεινε να τις κοιτάζει, κρυσταλλωμένες αν και αόρατες εκεί από όπου μόλις πέρασε το κομψό της δάχτυλο.
Τότε μπήκε κάποιος.
«Ο Άλεξ», είπε ο διπλανός του Χάρη.
Ο Χάρης κοίταξε τον νεοφερμένο, και σαν να δέχτηκε στη στιγμή την επίδραση μιας ακτινοβολίας. Μετά κοίταξε τη Μαρία και είδε πως το πρόσωπο της είχε απότομα γλυκάνει.
Χαιρετώντας, ο Άλεξ κάθισε στην άκρη του τραπεζιού. Κάποιος είπε κάτι, κι από αυτό ο Χάρης κατάλαβε ότι ο νεοφερμένος ήταν Αμερικανός, ή μισός Αμερικανός, κάτι τέτοιο. Είχε ένα πρόσωπο Ινδιάνου με μακριά μαλλιά και στο βλέμμα μια λάμψη κρύσταλλου - όχι ψύχρα μα καθαρότητα κι ευγένεια.
«Από ποιο μέρος της Αμερικής;», ρώτησε.
«Από τη Νέα Ορλεάνη».
Τελετές για νεκρούς του ήρθαν στο νου, με αυτοσχεδιασμούς από τρομπέτες. Χθόνιες λατρείες με καρναβάλια και παράξενα δρώμενα. Ο,τι ήξερε από το σινεμά και από βιβλία.
«Νέα Ορλεάνη; Και πώς στην Ελλάδα;»
«Εδώ γεννήθηκε», πετάχτηκε ο διπλανός του Χάρη. «Η μητέρα του είναι Ελληνίδα. Γνωρίστηκε με τον πατέρα του όταν αυτός ήρθε στην Ελλάδα με τον αμερικανικό στόλο, στη δικτατορία».
Στην άκρη του τραπεζιού ο Άλεξ χαμογελούσε. Ο Χάρης συνέχισε για λίγο να νιώθει την ίδια παράξενη ακτινοβολία, ώσπου τη ρούφηξε σιγά σιγά το ξύλινο ταβάνι, το χαρμάνι από καπνό και κολόνιες και η κουβέντα.
Το Ατέλειωτο Αίνιγμα ήταν πάντα απλωμένο στο τραπέζι. Ο Άλεξ το κοίταξε κι έκανε κι αυτός μια παρατήρηση. Τότε ο Χάρης είπε αποφασιστικά:
«Εγώ θα αναλάβω το site αν θέλετε».
«Εσύ έχεις κάτι μεταφράσεις να τελειώσεις, έτσι δεν είναι;» τον ρώτησε η Μαρία. Ήταν η πρώτη φορά που του μιλούσε.
«Θα τις τελειώσω, σχεδόν έτοιμες είναι».
«Εντάξει», είπε εκείνη.
Και δεν είπαν τίποτε άλλο, κι ο Χάρης έμεινε να επεξεργάζεται νοερά το διάλογό τους και να τον συμπληρώνει κατά το γούστο του. Λίγο μετά είπε πως είχε κάπου να πάει, και καληνύχτισε.
Αντίθετα με τις προβλέψεις της προηγούμενης νύχτας, ο ουρανός είχε γεμίσει με σύννεφα. Στο φανάρι της Ασκληπιού τον έπιασε βροχή. Έβαλε μπροστά τους υαλοκαθαριστήρες και αφαιρέθηκε κοιτάζοντάς τους. Και σκέφτηκε τότε ότι και ταξίδι με το αυτοκίνητο να πήγαινε μια τέτοια νύχτα, θα προτιμούσε να μην οδηγεί, αλλά να έχει ελεύθερο το μυαλό του να ονειρεύεται. Εκτός αν καθόταν δίπλα του η Μαρία, στην άκρη μιας πόλης ή μπροστά στη θάλασσα.
Αν δεν ήταν αυτό το ραντεβού με τους εθελοντές απόψε θα μπορούσε να είχε πάει μέχρι τη Συγγρού, να παρκάρει κάπου απόμερα και να βολτάρει με τα πόδια, χαζεύοντας τις αντιπροσωπείες αυτοκινήτων. Του άρεσε να κολλάει τη μύτη του στις τζαμαρίες και να κοιτάζει τα αστραφτερά ολοκαίνουργα μοντέλα στις μικρές εκθέσεις κατά μήκος της λεωφόρου. Θα ήταν τώρα κατάφωτη η Συγγρού, λουσμένη στη βροχή. Η νύχτα θα φέγγιζε πολύχρωμη πάνω στα βρεγμένα παρμπρίζ και τα φανάρια των αυτοκινήτων θα κυλούσαν σαν ποτάμι προς την παραλία με τα νάιτ κλαμπ που καθρεφτίζονται στη θάλασσα.
Έστριψε σ' ένα στενό. Το μικρό ξενοδοχείο μπροστά του ήταν γεμάτο μετανάστες. Η γειτονιά του, πάνω από την πλατεία Εξαρχείων, είχε χωριστεί σε κομμάτια, οριοθετημένα με πολύχρωμες μπουγάδες που λαμπύριζαν στο σκοτάδι.
Το λογότυπο
Τους δυο μήνες που ακολούθησαν ο Χάρης απέφυγε τους εθελοντές. Προτίμησε να ασχοληθεί - θεωρητικά - με το ταξίδι του. Τα περιοδικά με ντράιβ τεστ αυτοκινήτων ήταν τα μόνα που συναγωνίζονταν στο δωμάτιό του τις στοίβες με τους ταξιδιωτικούς οδηγούς. Επίσης αγόραζε τακτικά τις εφημερίδες του, όχι τόσο για τις πολιτικές αναλύσεις - που είχαν φουντώσει μετά την έναρξη των νατοϊκών βομβαρδισμών στη Σερβία - όσο για να παρακολουθεί το κατά διαστήματα δημοσιευόμενο Ατέλειωτο Αίνιγμα σε παραλλαγή Μαρίας. Τη μεγάλη συναυλία ωστόσο κατά των βομβαρδισμών, προς το τέλος του Απριλίου, τη βρήκε καλή περίπτωση για να περάσει τη βραδιά.
Κατηφόρισε πρώτα προς την Ομόνοια. Οι εφημερίδες δεν ήταν στις δόξες τους (ήταν καθημερινή), έτσι έριξε μόνο μια ματιά στα πρωτοσέλιδα κι έπειτα πήγε για το παγωτό του. Το κορίτσι με την κόκκινη στολή ήταν στη θέση του, Κοίταξε το Χάρη όπως κοιτάζει κανείς μια παρουσία που κάνει τη ρουτίνα πιο όμορφη, κι εκείνος με τη σειρά του σκέφτηκε πόσο πιο φιλικοί είναι οι υπάλληλοι όταν το μαγαζί δεν έχει κόσμο.
«Κρέμα σοκολάτα», είπε. «Με τρούφα και σιρόπι βύσσινο».
Το κορίτσι του έδωσε το παγωτό, ακουμπισμένο προσεκτικά στη χαρτοπετσέτα. Είχε καστανά μαλλιά πιασμένα πίσω και λίγες φακίδες στο πρόσωπο.
«Θα πας στο Σύνταγμα;», τον ρώτησε.
«Έτσι λέω. Γεια χαρά».
Οι δρόμοι γύρω από το Σύνταγμα ήταν γεμάτοι. Προβολείς στημένοι σε καίρια σημεία σχημάτιζαν νέφη φωτός στην ήδη λαμπερή - από τις γιγαντοοθόνες με τις εναλλασσόμενες ρεκλάμες και τις επιγραφές των Ινστιτούτων Ομορφιάς - πλατεία. Στο βάθος, φωτισμένο δεξιοτεχνικά στις ανάγλυφες γραμμές του, έφεγγε το κτίριο της Βουλής. Έξω από τη Μεγάλη Βρετανία αστυνομικοί μπερδεύονταν με τους ένστολους φρουρούς του ξενοδοχείου, ενώ τουρίστες κοίταζαν απορημένοι τους πωλητές μπαλονιών, τους πάγκους με τους ξηρούς καρπούς και τις ψησταριές με τα σουβλάκια. Ωστόσο οι διαδηλωτές, που κατέφθαναν ακατάπαυστα, συντονίζονταν αμέσως στο ρυθμό του πάρτι.
Μια τεράστια ηχητική εγκατάσταση με σκαλωσιές και πολλούς ηλεκτρολόγους πλαισίωνε τη λυόμενη εξέδρα, κι απ' τα μεγάφωνά της ηχούσαν κάθε τόσο εκκωφαντικοί χαιρετισμοί κι ανακοινώσεις. Τα μέλη της ορχήστρας είχαν ήδη πάρει τις θέσεις τους, το ίδιο και τα συνεργεία λήψης. Στο οδόστρωμα μπροστά στην εξέδρα συνωστίζονταν μπαμπάδες με τα παιδάκια τους, έφηβοι γαντζωμένοι στα κινητά τους και ζευγάρια της γενιάς του Πολυτεχνείου. Μια ομάδα γυναικών με σταυρούς και εικονίσματα στα χέρια είχε πιάσει θέση κοντά στις κάμερες (οι βομβαρδιζόμενοι Σέρβοι ήταν Χριστιανοί ομόδοξοι) ενώ, τέλος, ακριβώς στο σημείο όπου γινόταν το αδιαχώρητο, παρέες νεαρών είχαν με άνεση στρογγυλοκαθίσει στο έδαφος.
Σε λίγο άρχισαν να ανεβαίνουν διαδοχικά, λέγοντας από ένα μόνο τραγούδι πράγμα που υποδήλωνε ισότητα και δικαιοσύνη - οι καλλιτέχνες. Σφηνωμένος στο πλήθος ο Χάρης έκλεισε τα μάτια και φαντάστηκε πως χορεύει στο ρυθμό των ντραμς, ακολουθώντας τις λάμψεις που αναβόσβηναν στο οπτικό του πεδίο. Έπειτα πήρε το μικρόφωνο μια αδιάφορη τραγουδίστρια κι εκείνος προσπάθησε να μετακινηθεί προς τη γωνία της Ερμού, όπου το πλήθος φαινόταν κάπως πιο αραιό. Τέντωσε το κεφάλι αναζητώντας με το βλέμμα δρόμο προς τα εκεί, ανάμεσα στους στριμωγμένους διαδηλωτές, του μικροπωλητές (που κινούνταν με ακατανόητη ευκολία) και τα περίπτερα που του έκοβαν την ήδη φτωχή ορατότητα. Ζαλίστηκε και για μια στιγμή έκλεισε πάλι τα μάτια.
Όταν τα ξανάνοιξε διέκρινε πρώτα στην άκρη του πεζοδρομίου δυο πανκιά, αγόρι και κορίτσι: κάθονταν κατάχαμα, σιωπηλά και κοίταζαν τον κόσμο που κόντευε να τα τσαλαπατήσει σαν να κοίταζαν μια θάλασσα. Είχαν μια τόσο σοβαρή έκφραση που αν ο Χάρης την πρόσεχε περισσότερο θα τρόμαζε, μα δεν την πρόσεξε γιατί το βλέμμα του είχε ήδη κολλήσει σε κάτι τρία μέτρα πιο ψηλά: πάνω στη μαρκίζα των Mac Donald's, ανάμεσα στις δυο κατάφωτες τζαμαρίες, μια λυγερή σκοτεινή σιλουέτα ακουμπούσε στον τοίχο: η Μαρία. Το ελεύθερο χέρι της (με το άλλο κρατούσε μια εφημερίδα) του ανταπέδωσε το χαιρετισμό.
Μόλις, με τη βοήθεια του σταθμευμένου από κάτω φορτηγού, ο Χάρης σκαρφάλωσε δίπλα της, θυμήθηκε αμέσως το άρωμά της, από εκείνο το βράδυ στα γραφεία της οργάνωσης, στην Πλάκα.
«Μπορώ;», τη ρώτησε μετά από μια αμήχανη στιγμή, δείχνοντας την εφημερίδα που κρατούσε εκείνη.
Στάθηκε δίπλα της και ξεφύλλισε την εφημερίδα που του έδωσε πρόθυμα, ρίχνοντας ταυτόχρονα ματιές γύρω του. Κάτω, στον πεζόδρομο της Ερμού, ένας μπαμπάς με το πιτσιρίκι στους ώμους άνοιγε δρόμο στην κοσμοσυρροή. Πάνω στην εξέδρα με την ορχήστρα μια κοπέλα από τη Σερβία που μόλις είχε τραγουδήσει διαφήμιζε το σιντί της. Ο Χάρης γύρισε σελίδα στην εφημερίδα, και να, μπροστά του η διαφήμιση με το Ατέλειωτο Αίνιγμα: οι Πολίτες του Πλανήτη καλούσαν τους νέους με κοινωνικά ενδιαφέροντα να περάσουν φέτος ένα διαφορετικό καλοκαίρι, δεν φανέρωναν όμως ακόμα τίποτα για το συνέδριο στο νησί. Ετοιμάστηκε να δείξει τη σελίδα στη Μαρία δίπλα του, όταν ξανακοιτάζοντας παραξενεύτηκε. Κάτι στην αφίσα ήταν διαφορετικό, ή μάλλον κάτι ήταν καινούργιο: κάτω δεξιά υπήρχε ένα περίεργο σκιτσάκι, που ήταν σίγουρος ότι το έβλεπε πρώτη φορά. Ούτε στις προηγούμενες δημοσιεύσεις το είχε δει, ούτε και στο αντίτυπο της αφίσας που είχαν απλώσει οι εθελοντές στο τραπέζι εκείνο το βράδυ. Σκούντησε απαλά τη Μαρία και της το έδειξε. Προς έκπληξή του, κι εκείνη ζάρωσε το στόμα της δηλώνοντας απορία:
«Δεν ξέρω τι είναι αυτό το πράγμα», είπε, «δεν είναι δικό μου».
Το σκιτσάκι παρίστανε ένα γελαστό πρόσωπο με μια μονοκοντυλιά που ένωνε τα χαρακτηριστικά του, κι ανάλογα με τι διάθεση το κοιτούσε κανείς έμοιαζε με κάτι τρυφερό και ανεπαίσθητα θλιμμένο ή αντίθετα με ψυχρή, κάπως δυσοίωνη μάσκα. Μολονότι μικρό ήταν εντυπωσιακό και τραβούσε την προσοχή σε σχέση με το υπόλοιπο έργο, με το οποίο δεν ταίριαζε. Τέλος, όπως βρισκόταν στο κάτω δεξιά μέρος της εικόνας, εκεί όπου συνήθως μπαίνει μια υπογραφή, έμοιαζε με λογότυπο.
Καθώς το κοίταζε ο Χάρης τον κυρίευσε η αλλόκοτη αίσθηση ότι μπροστά του είχε όχι ένα σκίτσο αλλά μια οντότητα, που κάτι απαιτούσε. Τράβηξε το βλέμμα πριν η φαντασία του τον παρασύρει και το έστρεψε προς τη Μαρία δίπλα του - πού θα ξανάβρισκε τέτοια ευκαιρία;
Εκείνη τη στιγμή εκείνη μιλούσε με κάποιον κάτω από τη μαρκίζα, ενώ ταυτόχρονα λύγιζε το σώμα της για να πιαστεί από το σταθμευμένο φορτηγό και να κατέβει. Μια στιγμή αργότερα προσγειώθηκε ανάλαφρα και σήκωσε το χέρι για να σπρώξει τα μαλλιά προς τα πίσω. Του Χάρη του άρεσε αυτή της η κίνηση. Τη φώναξε αλλά εκείνη δεν άκουσε, έτσι ξανακοίταξε αμήχανα μπροστά του την πλατεία, το πλήθος και τη φωτισμένη Βουλή. Η γλυκερή μυρωδιά που ερχόταν εδώ και λίγη ώρα από το σημείο της εξέδρας του έλεγε ότι οι παρέες που είχαν καθίσει κατάχαμα μπροστά της κάπνιζαν χασίς. Επάνω στην εξέδρα κάποιοι τραγουδούσαν Τσε Γκεβάρα και ήταν σαν το φάντασμα του Κομαντάντε να είχε υψωθεί πάνω από τη Βουλή και αντί για το πασίγνωστο βλέμμα του που ατενίζει αγέρωχα το μέλλον να είχε πάρει μια έκφραση απορίας, καθώς κοίταζε μια τους μακάριους χασισοπότες και μια τις γυναίκες με τους σταυρούς και τα εικονίσματα που φώναζαν Ζήτω η Ορθοδοξία. Όταν ο Χάρης ξανακοίταξε κάτω από τη μαρκίζα η Μαρία είχε εξαφανιστεί.
Μισή ώρα αργότερα έφυγε από την πλατεία απογοητευμένος. Ο κόσμος είχε αρχίσει να αραιώνει και στη ροή από το Σύνταγμα προς την Ομόνοια οι πρώην διαδηλωτές κοντοστέκονταν μιλώντας στα κινητά τους. Στο οδόστρωμα της Σταδίου η πυροσβεστική κατάβρεχε ένα πυρπολημένο περιπολικό: η διαδήλωση ενάντια στους βομβαρδισμούς έκανε φινάλε με επεισοδιακά εφέ. Ο Χάρης τρύπωσε σ' ένα μικρό καφέ, παράγγειλε μπίρα και βάλθηκε να χαζεύει από τη τζαμαρία τα Wendy's απέναντι και τον κόσμο που κατέβαινε κατά παρέες την αποκλεισμένη ακόμα για τα αυτοκίνητα λεωφόρο. Ή έντασή του είχε καταλαγιάσει και η κίνηση αραιώσει κατά πολύ όταν ανέλπιστα πέρασε μπροστά από το καφέ, στη μέση του οδοστρώματος, η Μαρία. Ο Χάρης κρατούσε ακόμα την εφημερίδα της, πράγμα που ήταν επαρκής δικαιολογία για να την ξαναπλησιάσει.
«Έλα, πού είσαι;» του είπε εκείνη. «Με πας ως το σπίτι; Γίνονται φασαρίες στην Ομόνοια».
«Πού είναι το σπίτι σου;» (Σαν αυτό να είχε σημασία).
«Πλατεία Βικτωρίας. Έλα, πάμε από Πατησίων».
Το τηλεφώνημα
Στην Πατησίων λιγοστοί οι διαβάτες, και μια μυρωδιά καμένου πλανιόταν στην ατμόσφαιρα. Τα Goody's ωστόσο ήταν ακόμα ανοιχτά.
«Είσαι για ένα χάμπουργκερ;» τη ρώτησε.
Κάθισαν δίπλα στη τζαμαρία, σ' ένα τραπέζι για δύο. Ο Χάρης πήρε τα χάμπουργκερ κι άρχισαν να τρώνε, λέγοντας κουβέντες χωρίς σημασία και χαζεύοντας το αντιαμερικανικό πανό απέναντι, στα κάγκελα του Πολυτεχνείου. Έπειτα κάτι κρύο πέρασε από το στήθος του Χάρη, ένα συναίσθημα ότι από αυτή τη νύχτα θα έμπαινε σ' έναν κόσμο που θα τον σημάδευε για πάντα.
Στην πλατεία Βικτωρίας οι καφετέριες είχαν πια κλείσει και μόνο ένα μαγαζί με παγωτά και σάντουιτς διανυκτέρευε. Κάποιες σιλουέτες ωστόσο διακρίνονταν εδώ κι εκεί καθισμένες στα παγκάκια. Έξω από την πολυκατοικία της η Μαρία έλεγξε την αλυσίδα σε ένα ασημί βεσπάκι δεμένο σ' ένα δέντρο στο πεζοδρόμιο.
«Το άλογό μου», είπε.
Εκείνος προς στιγμήν είπε στον εαυτό του: Δεν είναι αργά, βάλτο στα πόδια, μα εκείνη είχε ήδη βγάλει τα κλειδιά από την τσέπη του μπουφάν της και καθώς έγειρε ελαφρά το κεφάλι της το φως της εισόδου φώτισε το μικρό ασημένιο σκουλαρίκι στην άκρη της μύτης της, τελίτσα που τόνιζε την αποφασιστικότητά στο λευκό της πρόσωπο.
«Εγώ εδώ μένω», είπε, ξεκλειδώνοντας, «Εσύ;»
«Στα Εξάρχεια».
«Μόνος;»
«Με τη μητέρα μου».
«Εγώ έχω φύγει», τόνισε εκείνη αινιγματικά. «Θα ανέβεις λίγο;»
Άναψε ένα πορτατίφ και του έδειξε έναν καναπέ - κρεβάτι. Εκείνος κάθισε κοιτάζοντας γύρω του με κάποια απογοήτευση: έτοιμες αφίσες παρίσταναν κάτι τοπία, κι αυτό ήταν όλο, πού είναι τα έργα της; Περίμενε όσο εκείνη ετοίμαζε στην κουζίνα τις μπίρες. Είχε ακουμπήσει την εφημερίδα στο χαμηλό τραπέζι μπροστά του, και τώρα την άνοιξε πάλι και ξανακοίταξε το σκιτσάκι στην κάτω δεξιά γωνία του Ατέλειωτου Αινίγματος.
«Δεν ξέρω τι είναι αυτό», τον διαβεβαίωσε ξανά η Μαρία μπαίνοντας, «κι εγώ πρώτη φορά το βλέπω».
Κρατούσε δυο κουτάκια Amstel και δυο ποτήρια. Δίπλωσε την εφημερίδα για να κάνει χώρο το τραπέζι και κάθισε δίπλα του. Φαινόταν μάλλον αδιάφορη για την επέμβαση στο έργο της, πράγμα που έκανε τον Χάρη να απορεί, στο τέλος όμως το βρήκε ταιριαστό με την περηφάνια που εκείνη απέπνεε.
Η Μαρία άρχισε να του μιλάει για τον εαυτό της. Είχε μεγαλώσει στον Κολωνό, ο πατέρας της είχε φύγει από το σπίτι όταν εκείνη ήταν ακόμα μικρή. Τώρα πια κι αυτή είχε φύγει. Τα πρωινά δούλευε σε ένα διαφημιστικό γραφείο κάνοντας κυρίως χαμαλοδουλειές, τρεχάματα στην πόλη. Τράπεζες, εφορίες, τιμολόγια. Ο Χάρης τη φαντάστηκε πάνω στο ασημί βεσπάκι της, σφήνα στην κίνηση, με το λευκό της πρόσωπο να απορροφά το φως της μέρας και να το εκπέμπει στους τυχερούς στο δρόμο της.
Μετά κι αυτός της είπε για τα δικά του, αόριστα. Ότι ο δικηγόρος πατέρας του γνωρίστηκε πριν λίγα χρόνια με μια Αμερικανίδα και ζούσε τώρα μαζί της στη Νέα Υόρκη. Ότι η μητέρα του ήταν συμβολαιογράφος κι ότι ο ίδιος τελείωνε το Πολυτεχνείο, την Πληροφορική, και δεν ήξερε τι θα κάνει μετά.
Ύστερα σώπασε κοιτάζοντας το κουτάκι της Amstel μπροστά του. Άλλα θα ήθελε να είχε πει: ότι δεν ήξερε αν τον ενδιέφερε πραγματικά η μη κυβερνητική οργάνωση Πολίτες του Πλανήτη. Ότι τον τελευταίο καιρό η μεγαλύτερη αληθινή του επιθυμία ήταν να κάνει με το αυτοκίνητο ένα ταξίδι χωρίς προορισμό. (Και να την έχει δίπλα του μπροστά στη θάλασσα ή στους δρόμους μιας μεγαλούπολης στα φώτα της νύχτας ή κάτω από τη βροχή που θα κυλούσε στο παρμπρίζ και θα αντηχούσε στο καπό του αυτοκινήτου). Κι ότι βεβαίως είχε άποψη για όλα τα σπουδαία που συνέβαιναν στον κόσμο, μα η άποψή του ήταν συνήθως πιο πολύπλοκη από των άλλων, και ίσως για αυτό λίγο μοιρολατρική.
Έξω, απέναντι από την μπαλκονόπορτα, υψωνόταν στο σκοτάδι ο πύργος του ΟΤΕ. Κάτω, στοιχισμένες στην πλατεία, οι μουριές λαμπύριζαν στα απαλά φώτα. Πίσω τους μόλις διακρίνονταν τα παγκάκια στο φόντο της νύχτας, πού και πού μια απροσδιόριστη σιλουέτα επάνω τους. Η είσοδος της σήραγγας του τρένου ήταν ωστόσο άπλετα φωτισμένη κι ο Χάρης είδε με το νου του τον υπόγειο σταθμό με τα πρασινωπά πλακάκια και τα άτεχνα graffiti. Τα αυτοκίνητα έριχναν διαδοχικά δέσμες φωτός στους τηλεφωνικούς θαλάμους και σ' ένα κλειστό περίπτερο, ενώ στο σαντουιτσάδικο της απέναντι γωνίας λιγοστοί πελάτες έτρωγαν στα όρθια, ακουμπισμένοι στις μπάρες του καταστήματος τις βιδωμένες στο πεζοδρόμιο. Πλάνα μακρινά, ιδωμένα από απόσταση ασφαλείας.
Έπειτα πλάνο κοντινό: το κουτάκι της Amstel μπροστά του, το μισοφωτισμένο δωμάτιο, η Μαρία δίπλα του. Η μπίρα του ήταν ήδη η τρίτη της βραδιάς, το δωμάτιο δεν είχε άλλο ενδιαφέρον και η Μαρία είχε βγάλει το μπουφάν και είχε μείνει με μια μαύρη μπλούζα. Αποτράβηξε το βλέμμα, ξανά μακρινό πλάνο: ο ουρανός έξω ανέγγιχτος από τα φώτα των αυτοκινήτων και τις επιγραφές - ο ουρανός προέκταση της μαύρης μπλούζας της Μαρίας.
Τότε χτύπησε το σταθερό τηλέφωνο κι η Μαρία πήγε να το σηκώσει. Τα λόγια της στο ακουστικό ήταν ελάχιστα, αλλά η έκπληξη και η οδύνη για τα νέα που άκουγε ολοφάνερη.
«Ο Άλεξ ήταν», εξήγησε κλείνοντας. «Από το νησί».
Σώπασε. Ο Χάρης θυμήθηκε τον Άλεξ πριν από δυο μήνες στα γραφεία της οργάνωσης, το πρόσωπο που έμοιαζε με ινδιάνου, τη λάμψη κρύσταλλου στο βλέμμα. Κι ακόμα, εκείνη την αλλόκοτη εντύπωση, σαν υπερφυσική, που συνόδευε την παρουσία του.
Η Μαρία συνέχισε για λίγο να στέκεται αμίλητη, σαν πετρωμένη.
«Βρήκε τον Ιάσονα νεκρό», είπε τέλος. «Τον Ιάσονα, τη φώκια. Στην παραλία του δίπλα στη σπηλιά».
Και ύστερα από μικρή παύση πρόσθεσε:
«Κάποιος τον μαχαίρωσε».
Hotel California
Κάθισε πάλι δίπλα του, ο Χάρης παραμέρισε ευγενικά. Ξανά εκείνη παρέμεινε σιωπηλή, το πρόσωπό της σχεδόν παραμορφωμένο. Έπειτα είπε:
«Ήταν... εμείς... εγώ κι ο Άλεξ... ήμασταν πολύ δεμένοι με τον Ιάσονα».
Ο Χάρης δεν μίλησε, αλλά δεν μπόρεσε να μην προσέξει το εγώ κι ο Άλεξ.
Τη μέρα που έκανε την εμφάνισή του ο Ιάσονας, οι κάτοικοι του νησιού (για τους οποίους ως τότε το Θαλάσσιο Πάρκο δεν ήταν παρά μια αφηρημένη ιδέα, ένα αντικείμενο παρατήρησης μόνο για λίγους) σαν να αναστήθηκαν από λήθαργο. Η υποδοχή του ήταν ένας πυρετός γιορτής.
Οι ειδικοί αποφάνθηκαν πως παρά το ενάμισι μέτρο μήκος ήταν μικρούλης: τα ζώα αυτά μεγαλώνουν πολύ γρήγορα. Η οργάνωση των οικολόγων, η Δελφίς, τον υιοθέτησε, πράγμα που σήμαινε απλώς ότι η μικρή παραλία δίπλα στη σπηλιά του έγινε με τον καιρό το σταθερό σημείο συνάντησης ανθρώπων και φώκιας. Προφανώς ήταν ο Ιάσονας που τους είχε υιοθετήσει. Όποτε βρίσκονταν στο νησί ο Άλεξ και η Μαρία τον αναζητούσαν και τις πιο πολλές φορές τον πετύχαιναν: έβγαινε στην ακτή κι άρπαζε λαίμαργα το ψάρι που του πρόσφεραν.
«Άραγε έχει παρέα;» ρώτησε μια μέρα η Μαρία έναν από τους οικολόγους.
Εκείνος τότε της εξήγησε ότι οι monachus monachus συνήθως δεν έχουν παρέα, όπως δείχνει και το όνομά τους άλλωστε. Όσο για το αν υπήρχαν κι άλλες φώκιες στο Θαλάσσιο Πάρκο, στα ανοιχτά του υπήρχαν πολλές, πρόσφατα οι ειδικοί τις είχαν καταμετρήσει, μα ο Ιάσονας δεν πήγαινε συχνά στα ανοιχτά, κι όταν ακόμα πήγαινε για να βρει ψάρια πάλι ξαναγύριζε. Ήταν μικρός κι είχε πια συνηθίσει την παραλία του. Πράγμα καλό για την οργάνωση: ο Ιάσονας έγινε γρήγορα το σύμβολό της, μια πραγματική διασημότητα.
«Δεν έχουν ποτέ παρέα, γι' αυτό τις λένε monachus», εξηγούσε τώρα η Μαρία στον Χάρη, επαναλαμβάνοντας τα λόγια εκείνου του οικολόγου.
Ο Χάρης πάλι δεν μίλησε για λίγο, μετά είπε:
«Καλύτερα να πηγαίνω».
Τότε αναπάντεχα εκείνη είπε: «Μείνε». Εκείνος την άγγιξε διστακτικά κι εκείνη πρότεινε:
«Πάμε καλύτερα μέσα, αυτό εδώ δεν είναι το δωμάτιό μου, είναι της συγκατοίκου μου».
Το ήξερα, σκέφτηκε ο Χάρης.
Το δωμάτιο της έβλεπε στον ακάλυπτο. Από τη μπαλκονόπορτα ο Χάρης διέκρινε, ή μάντεψε, μια σκοτεινή αυλή. Καβαλέτα, χαρτιά σχεδίου, σωληνάρια και πινέλα φωτίζονταν από ένα πορτοκαλί φως και ακολουθούσαν στην ακαταστασία τους μια κυκλική φορά: σκέπαζαν το σχεδιαστήριο, ξεπρόβαλλαν από συρτάρια, έστεκαν τυλιγμένα σε ρολά και τέλος τριγύριζαν, σαν ξωτικά αμφίβολων προθέσεων, ένα κρεβάτι τοποθετημένο στη μέση του δωματίου. Ο Χάρης ένιωσε να βουλιάζει σ' έναν υποχθόνιο πορτοκαλί κόσμο, όπου you can check in anytime you want but you can never leave.
«Κοίτα, αν δεν είσαι καλά.»
Στο κάτω κάτω δεν ήθελε να εκμεταλλευθεί την οδύνη της.
Όμως η Μαρία είχε αποφασίσει να κοιμηθεί μαζί του.
Το κρεβάτι είχε στο κάτω μέρος του δυο συρτάρια κι ο Χάρης φαντάστηκε ότι και σ' αυτά κρύβονταν χαρτιά, πινέλα, μαγικά ραβδιά, όμως η Μαρία άνοιξε το ένα κι έβγαλε από μέσα μια κουβέρτα κι ένα δεύτερο μαξιλάρι.
Η πραγματικότητα
Δεν χρειάστηκε παρά λίγες μόνο μέρες για να βεβαιωθεί πως η Μαρία θα συνέχιζε να αποτελεί αίνιγμα. Ούτε η γλώσσα τον βοηθούσε να την καταλάβει, γιατί σπάνια τα λόγια της εξέφραζαν πλήρως τη σκέψη της. Ακόμα και το σώμα της, οι πιο απλές κινήσεις της, ήταν συχνά αναπάντεχα ξένα. Εκεί που έμοιαζε εύθραυστη, έτοιμη να σπάσει, να χαθεί, ξαφνικά ακτινοβολούσε δύναμη κι ενέργεια τόση, ώστε ο Χάρης νόμιζε πως θα έδινε μια με το χέρι της και θα έσπαγε το γραφείο και τα καβαλέτα, ή θα εκτινασσόταν και θα περνούσε μέσα από τον τοίχο.
Η πιο απρόσμενη αποκάλυψη ωστόσο, που του προκαλούσε τη μεγαλύτερη αμηχανία, ήταν η στάση της μπροστά στα πρακτικά προβλήματα της ζωής: η νεράιδα του επιδιδόταν σε συνεχή αγώνα να είναι μεθοδική κι οργανωμένη: μουτζούρωνε διαρκώς σημειώσεις στην ατζέντα της, έστηνε πλάνα για την καριέρα της κι έκανε δημόσιες σχέσεις. Όλο έτρεχε σε αναπάντεχα ραντεβού, διασχίζοντας την πόλη με το ασημί βεσπάκι της προς όλες τις κατευθύνσεις και ακυρώνοντας την τελευταία στιγμή τις συναντήσεις με τον Χάρη. Όταν τελικά συναντιόνταν, μιλούσε ακατάπαυστα για καινούργιες προοπτικές στη δουλειά της, για τους εθελοντές και για διάφορες γνωριμίες.
Μια φορά πήγε στο γραφείο της να τη βρει - μια φορά μόνο. Κι εκεί ακόμα η Μαρία ερχόταν κι έφευγε, ενσωματωμένη στο ρυθμό της πόλης που τη ρουφούσε στο λεπτό. Ο Χάρης στάθηκε στην είσοδο του κτιρίου που στέγαζε το γραφείο και την κοίταζε, καθώς εκείνη απομακρυνόταν με το βεσπάκι της: μια φευγαλέα λάμψη στην κίνηση του πρωινού ανάμεσα στους αργοκίνητους όγκους των τρόλεϊ.
Όχι ότι δεν ζητούσε τη γνώμη του για όσα την απασχολούσαν. Αλλά δεν φαινόταν να την υπολογίζει. Συνήθως άρχιζε να φλυαρεί αφηρημένα μόλις τον συναντούσε στην είσοδο της πολυκατοικίας (αρνιόταν επίμονα να του δώσει κλειδιά), ή την ώρα που παρκάριζε το βεσπάκι και σχεδόν κουλουριαζόταν δίπλα στη ρόδα για να δέσει την αλυσίδα στο δέντρο. Ή μέσα στο σπίτι, την ώρα που έβγαζε βιαστικά τα ρούχα της, έμπαινε στο μπάνιο κι άνοιγε το ντους. Και το χειρότερο ήταν ότι άλλαζε σχέδια κάθε τόσο. Απέρριπτε τα προηγούμενά της, που ο Χάρης μόλις είχε ενστερνιστεί, και υιοθετούσε καινούργια, που εκείνος έπρεπε να παρακολουθήσει από την αρχή.
Σύντομα έπαψε να την ακούει: έβαζε μουσική (είχε φέρει από το σπίτι του τα αγαπημένα του σιντί) κι έφτιαχνε υπόκρουση της αρεσκείας του για το λαχανιασμένο χορό της, όταν, μετά το ντους, φώτα αναβόσβηναν πάνω από τελάρα, σκίτσα έμεναν μισοτελειωμένα κι εκρήξεις της καλλιτεχνικής της φύσης τον αποσβόλωναν.
Υπήρχε και το σκιτσάκι στην άκρη κάτω δεξιά του Ατέλειωτου Αινίγματος, που, από τότε που πρωτοεμφανίστηκε εκείνη τη νύχτα της συναυλίας, επαναλαμβανόταν κανονικά σε όλες τις δημοσιεύσεις. Ο Χάρης σκέφτηκε μια φορά να πάει να ρωτήσει στην εφημερίδα αλλά μετά το απέκλεισε, ρεζίλι θα γινόταν, κι αυτός και οι Πολίτες του Πλανήτη.
Η Μαρία πάλι, που κι αυτήν την παραξένευε, φαινόταν να έχει βαλθεί να το δαμάσει. Το σχεδίαζε σε διάφορες παραλλαγές, τις άπλωνε στο δωμάτιο κάτω από το πορτοκαλί φως και τις μελετούσε.
«Είναι περίεργο σκίτσο», είπε μια φορά, καθώς πάλευε με το κάρβουνο στο χέρι. «Φαίνεται εύκολο, αλλά ξεφεύγει». Και συμπλήρωσε αδιάφορα ότι, όπως της είπε κάποιο μέλος, ήταν πράγματι λογότυπο της οργάνωσης και κανονικά έπρεπε να έχει μπει από την αρχή στη διαφήμιση, αλλά τους είχε διαφύγει.
«Να το» είπε τέλος θριαμβευτικά, δείχνοντας με μια κίνηση σαν ανοιχτή αγκαλιά το τελειωμένο της σκίτσο.
Ο Χάρης το κοίταξε με επιφύλαξη. Από τις γραμμές του, για την ακρίβεια τη μία και μοναδική γραμμή που σχημάτιζε με μονοκοντυλιά το πρόσωπο, εκπεμπόταν εκείνη η αίσθηση αλλόκοτης οντότητας που κάτι απαιτούσε, η ίδια αίσθηση που είχε όταν πρωτοείδε το σκίτσο τη βραδιά της συναυλίας στο Σύνταγμα. Τη βραδιά της ίδιας μέρας που βρέθηκε νεκρός ο Ιάσονας.
Η άποψη που είχε τελικά επικρατήσει για τον Ιάσονα ήταν ότι κάποιοι άσχετοι με τις οργανώσεις (ψαράδες ίσως;) είχαν κάνει το φόνο. Στο Δελτίο Τύπου των οικολόγων (της οργάνωσης Δελφίς) γινόταν λόγος αόριστα για κάποιους ασυνείδητους. Το βέβαιο ήταν ότι το συμβάν είχε θορυβήσει πολύ την έδρα της οργάνωσης στην Ευρώπη, όπου ήδη τα στελέχη συζητούσαν για εντατικότερες καμπάνιες ενημέρωσης και προσπάθειες ευαισθητοποίησης του κοινού.
Δεν ήταν πάντως ο φόνος του Ιάσονα η αιτία που η Μαρία συνέχιζε να είναι με το Χάρη, και ας είχε υπάρξει η αφορμή για την πρώτη τους φορά. Αν επιχειρήσουμε να δούμε τη σχέση από την πλευρά της, η αιτία φαινόταν να είναι κυρίως το βλέμμα του Χάρη επάνω της, αυτό το βλέμμα που ήταν η έκφραση του αγώνα του να λύσει ένα αίνιγμα, να εξερευνήσει ένα ανθρώπινο τοπίο, το τοπίο Μαρία. Σύντομα το βλέμμα αυτό είχε αποτελέσματα: για να ανταποκριθεί στο θαυμασμό του (έτσι το διάβαζε), η Μαρία γινόταν σταδιακά όλο και πιο πολυάσχολη και δραστήρια. Όμως συνέβη και κάτι ακόμα πιο σημαντικό: κάτω από την επίδραση της ματιάς του Χάρη, η Μαρία άρχισε για πρώτη φορά να έχει απαιτήσεις ουσίας από τον εαυτό της: ήθελε να ωριμάσει, να γίνει ξεχωριστή, να γίνει άξια μιας τέτοιας εκστατικής ματιάς. Κι έτσι, την εικόνα που ο Χάρης είχε για τη Μαρία, αυτή ακριβώς την εικόνα που του γεννούσε απορία και σύγχυση, ήταν ο ίδιος που την έτρεφε με τη ματιά του.
Η ενότητα των τάξεων
Πήγαιναν μαζί και στους Πολίτες του Πλανήτη. Στο πλευρό της Μαρίας ο Χάρης εξελίχθηκε σε περισσότερο ενεργό μέλος: τελείωσε τις μεταφράσεις, έφτιαξε και το site της οργάνωσης. Από τους Πολίτες πάντως ο μόνος που ερχόταν στο σπίτι της Μαρίας, και μάλιστα συχνά, ήταν ο Ανέστης. Παρκάριζε το σκονισμένο μηχανάκι του δίπλα στο ασημί βεσπάκι της, σερβιριζόταν με άνεση μπύρα από το ψυγείο της κι άραζε στο κρεβάτι της ανάμεσα στα καβαλέτα και τις πινακίδες. Στη συνέχεια άρχιζαν ατέλειωτες συζητήσεις με τη Μαρία να ζωγραφίζει συγχρόνως, τον Ανέστη να παίζει νευρικά στα χέρια το κουτάκι της Amstel και τον Χάρη, παρά τις φιλότιμες προσπάθειές του για το αντίθετο, να κρατάει κυρίως το ρόλο του ακροατή.
«Έφυγε κι ο Άλεξ», είπε ένα βράδυ η Μαρία στον Ανέστη, κάπως λυπημένη. «Για τη Νέα Ορλεάνη. Τον κάλεσε κάποιος συγγενής».
Τότε ο Χάρης, που θυμήθηκε πρώτον τη Νέα Ορλεάνη με τις χθόνιες τελετές και δεύτερον ότι ο Άλεξ ήταν που είχε βρει νεκρό τον Ιάσονα, ρώτησε:
«Ο Άλεξ; Τι κάνει αυτή η ψυχή;»
«Καλά είναι», απάντησε κάπως απότομα ο Ανέστης, ενώ η Μαρία έλεγε, σαν να προσπαθούσε να δικαιολογήσει τον Άλεξ για τη φυγή:
«Έπρεπε να πάει, να γνωρίσει επιτέλους αυτή την άλλη πατρίδα του. Ήταν ευκαιρία. Κι ας μην έρθει στο Συνέδριο, δεν πειράζει».
Ώστε ο Άλεξ δεν θα είναι τον Αύγουστο στο νησί, αναλογίστηκε ο Χάρης.
Καλύτερα. Γιατί δεν ξεχνούσε ούτε το πώς είχε γλυκάνει το πρόσωπο της Μαρίας εκείνο το βράδυ στα γραφεία της οργάνωσης με την είσοδο του Άλεξ, ούτε το εγώ κι ο Άλεξ, που είχε πει η Μαρία το βράδυ του τηλεφωνήματος, αναφερόμενη στο πόσο οι δυο τους ήταν δεμένοι με τον Ιάσονα.
Ο Ανέστης ωστόσο αποδείχτηκε σύντομα αντίζηλος δυσκολότερος (και πολύ εγγύτερος) από τον εξαφανισμένο Άλεξ. Με τη Μαρία είχαν μεγάλη οικειότητα, γιατί γνωρίζονταν από το λύκειο: ήταν συμμαθητές. Συχνά αναπολούσαν γελώντας, και με τον Χάρη αμήχανο ακροατή, τις κοπάνες τους εκείνων των χρόνων που κατέληγαν στα νταμάρια του Υμηττού και της Πεντέλης ή στις έρημες, γεμάτες σκουπίδια από τη θάλασσα του χειμώνα παραλίες του Σαρωνικού. Όταν δεν σκάλιζαν τις αναμνήσεις τους κουβέντιαζαν για τέχνη και ελεύθερη καλλιτεχνική αγορά (αυτή αφορούσε κυρίως τις εμπορικές συμφωνίες του Ανέστη ως δημιουργού graffiti), ή για δραστηριότητες της οργάνωσης που ο Χάρης αγνοούσε. Ή για τις πρακτικές λεπτομέρειες του συνεδρίου στο νησί.
Μα το νησί τους θύμιζε τον Ιάσονα, και τότε συνήθως σώπαιναν.
Μια βραδιά η Μαρία θέλησε να επιμείνει στο θέμα, σε ρόλο ντέτεκτιβ: ποιοι ακριβώς βρίσκονταν την κρίσιμη μέρα στο νησί; Τι έκαναν εκείνο τον καιρό οι ντόπιοι ψαράδες; Ποιοι είχαν αναλάβει τη φύλαξη του Θαλασσίου Πάρκου; Και ποιοι γνώριζαν την «ιδιωτική» παραλία του Ιάσονα; Μα οι συλλογισμοί της δεν προχώρησαν πολύ, καθώς σύντομα μπέρδεψε την ερευνητική της πρόθεση με τη λύπη της, με ένα συναίσθημα ενοχής και με τη νοσταλγία της για τις τρυφερές στιγμές με τον Ιάσονα.
«Εσείς δεν είδατε ποτέ τα μάτια του από τόσο κοντά», τόνισε με πάθος.
Ο Ανέστης τότε βλαστήμησε.
«Δεν την μπορώ αυτή την κουβέντα», ξέσπασε. «Τι το σκαλίζεις; Αφού σε πονάει».
Η αλήθεια ήταν πως τίποτα στη ζωή του δεν σκάλιζε ο Ανέστης, όλα τα δεχόταν όπως του έρχονταν.
Στα Πατήσια οι δικοί του τα έφερναν πάντα βόλτα με δουλειές του ποδαριού. Ο αδερφός του ονειρευόταν να ανοίξει συνεργείο για μοτοσυκλέτες, μα το μόνο που έκανε ως τώρα ήταν να αλλάζει θέσεις βοηθού σε συνεργεία. Ο Ανέστης, βοηθός του βοηθού, είχε μάθει από αυτόν να επισκευάζει μηχανές κι όλες οι εντούρο που κουβαλούσε ως μαθητής στο λύκειο είχαν περάσει πρώτα ή από τα δικά του χέρια ή από του αδερφού του. Εκτός από τα συνεργεία δούλευε και σε πιτσαρίες, καθώς και σε μια εταιρία που πουλούσε δια τηλεφώνου διάφορα. Ξεκινούσε κάθε πρωί από το σπίτι με το σκονισμένο μηχανάκι του κι ανέβαινε την Πατησίων, φρένο γκάζι στα φανάρια διαρκώς, μέχρι τα γραφεία της εταιρίας. Όπου ο ανταγωνισμός ανάμεσα στους νεαρούς τηλεφωνητές ήταν σκληρός, εξαιτίας των πριμ των πωλήσεων. Και μπορεί να είχε τελειώσει το τεχνικό λύκειο, Τμήμα Γραφικών Τεχνών, όμως τίποτα σχετικό με αυτό που σπούδασε δεν έκανε - εκτός βέβαια από τα graffiti.
Όποτε κατάφερνε να αγνοήσει την ένταση που υπέβοσκε ανάμεσά τους λόγω της Μαρίας, ο Χάρης τον συμπαθούσε. Δύσκολα ζει, αναλογιζόταν. Και σκεφτόταν, άλλοτε ειρωνικά, άλλοτε όμως σοβαρά (χωρίς να συνειδητοποιεί ότι αυτή η εναλλαγή της στάσης του δεν αντικατόπτριζε μόνο την προσωπική του αστάθεια αλλά κάτι ευρύτερο, την ασάφεια ενός κόσμου που αλλάζει) πως στους κόλπους των εθελοντών οι δυο τους, εκείνος κι ο Ανέστης, έσπαζαν τους ταξικούς φραγμούς, πώς οι μη κυβερνητικές οργανώσεις είχαν καταφέρει τελικά μια κάποια, ασταθή κοινωνική συνοχή: τέρμα πια οι ταξικές ομάδες και η πάλη τους, τώρα υπήρχαν μονάχα Πολίτες. Πολίτες με κοινά ενδιαφέροντα.
Ωστόσο το προσωπικό του (αν όχι της τάξης του) ένστικτο αυτοσυντήρησης τον έκανε τελικά να ανασκουμπωθεί: αν συνέχισε έτσι, ακροατής των συζητήσεων και θεατής των δραστηριοτήτων, θα την έχανε τη Μαρία. Έπρεπε να την κερδίσει με τα δικά του μέσα.
Έκανε ένα πρόχειρο νοικοκύρεμα στο έτσι κι αλλιώς καλοσυγυρισμένο (από τη γυναίκα που πλήρωνε η μαμά του) δωμάτιο. Έπειτα επιστράτευσε χάρτες και ταξιδιωτικούς οδηγούς, σχεδίασε διαδρομές και διαμονές και τις χώρισε σε πακέτα: εδώ τρεις μέρες, εκεί μία, εκεί...
Το είχε αποφασίσει: θα έπαιρνε τη Μαρία και θα έκαναν οι δυο τους το ταξίδι του. (Έτσι ακριβώς το σκέφτηκε: θα έκαναν το ταξίδι τ ο υ). Δεν υπήρχε καλύτερη ευκαιρία από το φετινό καλοκαίρι: πριν από το πτυχίο, πριν πιάσει δουλειά, πριν από το στρατό.
Μέχρι πού θα έφθαναν; Ονειρεύτηκε μαύρες γοτθικές εκκλησίες που γνώριζε από το μπλακ μέταλ παρελθόν του. Ονειρεύτηκε κατασκήνωση στα δάση των ταράνδων, πανάρχαια φινλανδικά νησιά και αυτοκινητόδρομους χωρίς σύνορα.. Μοτέλ, μπεντ εντ μπρέκφαστ και κάμπινγκ. Θα την πήγαινε μέχρι την άκρη της Ευρώπης. Όσο θα έφταναν τα λεφτά του. Τις νύχτες στα καλύτερα κλαμπ, και τη μέρα στα πάρκα και στις υπαίθριες αγορές των μεγαλουπόλεων. Θα της αγόραζε ό,τι θα γούσταρε από τα ωραία πράγματα του προνομιούχου κόσμου.
Ήταν Σάββατο αργά το απόγευμα όταν της το πρότεινε, ο ακάλυπτος έφερνε ένα αδιόρατο άρωμα άνοιξης. Γύρω τους, λουσμένο στο πορτοκαλί φως, χαμογελούσε το σκιτσάκι - λογότυπο στις ημιτελείς παραλλαγές του, ενώ σ' ένα καβαλέτο ήταν στερεωμένη μ ένα κλιπ μια φωτογραφία του Ιάσονα. Τα μουστάκια του διατύπωναν στο κενό το εύλογό τους ερώτημα.
«Ταξίδι;» ρώτησε η Μαρία.
Μαγικός πλανήτης
Όταν η Μαρία ήταν μικρή, στο σπίτι της στον Κολωνό, ο μπαμπάς τής στερέωνε αδέξια δύο μαύρα κοτσίδια με χρωματιστά πιαστράκια ψηλά στο κεφάλι, μετά επέβλεπε προσωπικά ποιο πλουμιστό φορεματάκι θα της φορούσε η μαμά και τέλος την επιβίβαζε, έτσι στολισμένο κουκλί, στον ηλεκτρικό από την πλατεία Αττικής για τις αξέχαστες εκείνες βόλτες στο Μοσχάτο. Στη διάρκεια της διαδρομής το νήπιο κατακτούσε όλο το παλιό γαλλικό βαγόνι με την ξύλινη επένδυση και τις ταμπελίτσες απαγορεύεται το πτύειν. Το ίδιο σουξέ είχε, η ίδια και οι σουρεαλιστικές ζωγραφιές της, και στο Μοσχάτο, στην παρέα του μπαμπά, αποτελούμενη κυρίως από πρώην άνεργους και νυν με την μεταπολίτευση κουτσοβολεμένους, αριστερών καταβολών καφενόβιους. Κι έτσι η Μαρία επέστρεφε στο σπίτι με καινούργιο σετ ξυλομπογιές, αγορασμένο από τους ενθουσιώδεις χορηγούς της τέχνης της κι ο μπαμπάς της με καινούργια δανεικά.
Για τη Μαρία πάντως το κέρδος δεν ήταν τόσο οι ξυλομπογιές, όσο η χαρά του ταξιδιού. Πιθανόν βέβαια η χαρά αυτή να οφειλόταν υποσυνείδητα στο ότι στο τέλος κάθε τέτοιου ταξιδιού την περίμενε πάντα ένα γκρουπ θαυμαστών, συνειδητά πάντως οφειλόταν στο ίδιο το ταξίδι: το τζάμι του τρένου ήταν μια κινούμενη βιτρίνα γεμάτη με τις μελλοντικές της περιπέτειες. Έτσι τα πρώτα της χρόνια στο δημοτικό πέρασαν εύκολα, με τη μαμά να διαμαρτύρεται πως το παιδί δεν έκανε ακόμα τα μαθήματα του και τον μπαμπά, ανάλογα με τα κέφια του, άλλοτε να απαντάει απλώς δεν πειράζει, άστο το παιδί κι άλλοτε να απειλεί πως θα καρφώσει στο Υπουργείο τη δασκάλα, που έβαζε στα παιδιά ασκήσεις για το σπίτι, κόντρα στην εκπαιδευτική μεταρρύθμιση. Με τα χρόνια οι βόλτες αναβαθμίστηκαν, έφταναν τώρα μέχρι τον Πειραιά και την Κηφισιά, στις εκεί παρέες καφενόβιων και θαυμαστών της τέχνης. Το καταχείμωνο, μπαμπάς και κόρη έμπαιναν στο τρένο από την Αττική με λιακάδα και στο σταθμό της Κηφισιάς έριχνε χιονόνερο: η Μαρία αποβιβαζόταν εκστασιασμένη σε έναν άλλο, μαγικό πλανήτη.
Όμως δεν ήταν νήπιο πια. Η πρόταση του Χάρη τη συγκίνησε, αλλά...
«Ώστε έχεις τόσα λεφτά;», τον ρώτησε ύστερα από σύντομη παύση. «Για άλλο πράγμα θα έπρεπε να τα δώσεις».
Και τράβηξε ταυτόχρονα με το πινέλο της μια γραμμή σε ένα από τα σκίτσα του λογότυπου.
Ήδη απογοητευμένος, ο Χάρης περίμενε τη συνέχεια.
«Για να μείνουμε μαζί», του διευκρίνισε. «Για να βάλεις κι εσύ στα έξοδα αυτού του σπιτιού, και να μείνουμε μαζί».
Ο Χάρης βουβάθηκε από έκπληξη. Η Μαρία ήθελε να μείνουν μαζί; Οι δυο τους; Ποτέ δεν το είχε σκεφτεί. Αλήθεια αυτό, ποτέ μα ποτέ δεν το είχε καν φανταστεί.
Κανονικά θα έπρεπε να το θέλει. Αλλά. από το σπίτι της μαμάς του στο σπίτι της Μαρίας;
Δεν ήταν μόνο που δεν ήθελε να μπει σε σπίτι, αλλά αντίθετα ήθελε να βγει, τουλάχιστον για λίγο καιρό. Ήταν κυρίως το ότι, αν υπήρχε ένας γνώριμός του χώρος που αποκλειόταν ως χώρος διαβίωσης, ήταν ακριβώς αυτό εδώ το δωμάτιο με το πορτοκαλί φως, αυτό το δυσοίωνο Hotel California, όπου μαζί με τη Μαρία κατοικούσε μόνιμα το φάντασμα του Ιάσονα που ζητούσε δικαίωση κι ένα λογότυπο αμφίβολης εγκυρότητας που ανεξήγητα συνέχιζε να τον τρομάζει.
«Θέλω να νιώσω για λίγο ανεξάρτητος», είπε τέλος, προσεκτικά. Και οι δυο μας ανεξάρτητοι θα έχουμε πιο ισορροπημένη σχέση».
Εκείνη δεν απάντησε.
«Μόνο ένα μήνα είμαστε μαζί», συνέχισε εκείνος, σχεδόν ικετευτικά.
«Είσαι ανεξάρτητος», του απάντησε τέλος. «Μπορείς να φύγεις όποτε θέλεις, κανείς δεν σε κρατάει με το ζόρι».
Να φύγει; Φυσικά και δεν ήθελε να φύγει.
«Και πού να μείνουμε μαζί; Σ' αυτό το δωμάτιο;» τη ρώτησε τότε, γυρίζοντας το θέμα αλλού. (Θα της μιλούσε στη γλώσσα της: με όρους προγραμματισμού).
«Θα διώξω τη συγκάτοικο», απάντησε εκείνη απροσδόκητα. Και μετακινήθηκε προς το μπροστινό δωμάτιο, σαν να σχεδίαζε κιόλας τη μελλοντική διαρρύθμιση του σπιτιού.
Ο Χάρης την ακολούθησε μηχανικά στο μπροστινό δωμάτιο, αυτό με τις άνοστες αφίσες - τοπία στον τοίχο. Καμιά συγκάτοικο δεν είχε δει ποτέ του εδώ. Μια φορά μόνο, που ο ίδιος ήταν στο δωμάτιο της Μαρίας, έτυχε να ακούσει την πόρτα να κλείνει και κάποιον σιγανά, σχεδόν κρυφά, να βγαίνει από το διαμέρισμα.
Κάτω, στην πλατεία Βικτωρίας, μόλις είχαν ανάψει τα φώτα. Τα παγκάκια, μισοκρυμμένα από τις μουριές, όσο προχωρούσε το σούρουπο μάζευαν παρέες παρέες τους μετανάστες. Απέναντι, στο σαντουιτσάδικο με τις μπάρες τις βιδωμένες στο πεζοδρόμιο, κάποιοι πελάτες διάλεγαν παγωτό. Η Μαρία στάθηκε όρθια μπροστά στην μπαλκονόπορτα, ο Χάρης περίμενε τη συνέχεια έχοντας ήδη καταλάβει ότι η κουβέντα ήταν αδιέξοδη.
«Την αγαπάω αυτή την πλατεία», μονολόγησε η Μαρία.
Εκείνος δεν ρώτησε γιατί. Κοίταζε κι αυτός έξω, τους καταναλωτές παγωτού. Ξαφνικά θα ήθελε εκείνη τη στιγμή να βρισκόταν στην Ομόνοια, χωρίς τη Μαρία. Να έπαιρνε το παγωτό του (κρέμα σοκολάτα με τρούφα και σιρόπι βύσσινο) από τα χέρια του κοριτσιού με την κόκκινη στολή και να απολάμβανε το σαββατιάτικο κιόσκι με τις εφημερίδες.
Βολικές αποφάσεις
+Αραίωσε σταδιακά τις επισκέψεις στο σπίτι της κι έτσι μπορούσε καλύτερα να τη σκέφτεται όπως τον βόλευε. Το καινούργιο του τέχνασμα ήταν η απόπειρα να την ερμηνεύσει με βάση στοιχεία που θα φανέρωναν την αδύνατη πλευρά της. Τη φαντάστηκε όταν ήταν μικρότερη. Του είχε διηγηθεί πόσο δύσκολα προμηθευόταν τα πανάκριβα μολύβια της όταν πήγαινε σχολείο και πώς οι καθηγητές τούς έβαζαν ασκήσεις του τύπου Πού θα βάλουμε την τουαλέτα με τον καθρέφτη σε μια κρεβατοκάμαρα έξι επί οκτώ; Και πώς μια μέρα εκείνη είπε στην καθηγήτρια Εμένα κυρία έξι επί οκτώ δεν είναι όλο μου το σπίτι και τους έκανε άνω κάτω στο σχολείο, ξεσηκώνοντας μαζί με τον Ανέστη τους μαθητές σε διαμαρτυρία για τη διδακτέα ύλη. Ήταν φανερό ότι το τέχνασμα του να τη φανταστεί αδύναμη δεν έπιανε: και στη μικρότερή της εκδοχή την έβρισκε το ίδιο αποφασιστική, το ίδιο καλή γνώστρια του τι θέλει.
Σε μια άλλη παραλλαγή του τεχνάσματος φανταζόταν την οικογένειά της, από τα ελάχιστα που του είχε πει: από μια ηλικία και μετά την είχε μεγαλώσει η μητέρα της με τη βοήθεια συγγενών, ο πατέρας της είχε φύγει από το σπίτι όταν η ίδια ήταν ακόμα στο δημοτικό. Μέχρι εκεί όμως ήξερε, τίποτε περισσότερο, και δεν ρωτούσε γιατί κι ο ίδιος δεν της μιλούσε και πολύ για τους γονείς του.
Λίγο πριν τις πτυχιακές του, αντί να διαβάζει χασομερούσε στα Ιντερνέτ καφέ κι όταν πεινούσε κατέφευγε στα φαστφουντάδικα, ειδικά στα Goody's της Πατησίων, όπου είχαν καθίσει με τη Μαρία εκείνο το βράδυ μετά τη συναυλία στο Σύνταγμα.
Στο άπλετο φως της σάλας και στην αέναή της κίνηση (πελάτες και υπάλληλοι, με τους φορτωμένους δίσκους στα χέρια έμοιαζαν να κυλάνε σε ρόδες) θυμόταν τους δυο τους στο τραπέζι δίπλα στο τζάμι, τότε που είχε νιώσει να διαπερνά το στήθος του σαν ψυχρός αέρας η βεβαιότητα ότι θα έμπαινε σε λίγο σ' έναν κόσμο που θα τον σημάδευε για πάντα. Και είχε πράγματι μπει: σ' έναν κόσμο όπου το αίνιγμα Μαρία ήταν ανεξήγητα δεμένο με ένα παράξενο λογότυπο και το φόνο ενός πανάγαθου πλάσματος.
Συχνά τα βήματά του τον έφερναν και μέχρι την Ομόνοια. Το κορίτσι με την κόκκινη στολή, το συγκεκριμένο εκείνο κορίτσι με τα καστανά μαλλιά και τις φακίδες, ήταν πάντα στη θέση του πίσω από τη βιτρίνα με τα παγωτά. Το χέρι του και το χαμόγελο, ο τρόπος που ακουμπούσε το παγωτό στην χαρτοπετσέτα, όλα τού ήταν οικεία. Και το κορίτσι όμως τον αναγνώριζε, το πρόσωπό της φωτιζόταν στην παρουσία του. Μα ο Χάρης τότε ένιωθε μάλλον άβολα, νόμιζε πως βουβά τον ρωτούσε: τέτοια ωραία βραδιά και είσαι μόνος;
Στην εξεταστική του Ιουνίου έδωσε ελάχιστα μαθήματα: δεν βιαζόταν, είχε αρκετό καιρό για να αποφασίσει τι θα έκανε μετά. Μεταπτυχιακά; Θα πήγαινε στρατό; Και με τη Μαρία τι θα γινόταν;
Κάτι μέσα του έλεγε πως προτιμότερο θα ήταν να τελειώσει τη σχέση μαζί της, τον είχε κιόλας εξουθενώσει ο πολυάσχολος κόσμος της μέσα στον οποίο ο ίδιος δεν είχε καταφέρει να κάνει βήμα. Προς το παρόν όμως τον βόλευαν τα κοινά τους σχέδια: στο νησί δεν τους περίμεναν μόνο οι εθελοντικές τους υποχρεώσεις, θα έκαναν και πρώτης τάξεως διακοπές. Υπήρχε βέβαια και το θέμα του Ιάσονα, αλλά αυτό, τυπικά τουλάχιστον, αφορούσε τους οικολόγους της Δελφίς, όχι τους Πολίτες του Πλανήτη.
ΜΕΡΟΣ ΔΕΥΤΕΡΟ
Στο νησί
Ο Πειραιάς ήταν στις δόξες του στις οκτώ το πρωί. Τα φέρι και τα χάι σπιντ σφύριζαν φεύγοντας το ένα μετά το άλλο και ο μοναχικός ουρανοξύστης άστραφτε στον ήλιο σαν οβελίσκος θριάμβου. Ο Χάρης ένιωσε αμυδρά θλίψη στη σκέψη ότι, μέσα σε αυτή τη γιορτή, ο ίδιος πήγαινε σε ένα νησί όπου είχαν σκοτώσει μια φώκια.
Η είδηση πάντως για τον Ιάσονα δεν φαινόταν να έχει επηρεάσει ούτε τον τουρισμό του νησιού ούτε την επιτυχία του συνεδρίου. Οι επιβάτες του χάι σπιντ το γλεντούσαν. Ανάμεσά τους κι αρκετοί με σλίπινγκ μπαγκ που είχαν δελεαστεί από τη διαφήμιση της κατασκήνωσης των εθελοντών, το γνωστό μας Ατέλειωτο Αίνιγμα. Η αλήθεια είναι ότι κι ο Χάρης με τη Μαρία, με την οικονομική υποστήριξη του πρώτου, για την ακρίβεια της μαμάς του, θα πήγαιναν στο νησί μια ολόκληρη εβδομάδα πριν το συνέδριο.
Η Μαρία είχε περάσει τις δύο τελευταίες μέρες κρατώντας σημειώσεις στην ατζέντα της, με νευρική γραφή που κοβόταν στη μέση. Είχε καταγράψει όλες τις ευκαιρίες που δεν έπρεπε να αφήσει να χαθούν. Ήξερε πως είχε πλεονέκτημα ως δημιουργός της αφίσας, της οποίας η τελευταία δημοσίευση (πάντα με το μυστηριώδες λογότυπο κάτω δεξιά), είχε πια αναγγείλει περίτρανα τη συνάντηση:
«Σας περιμένουμε... στην καρδιά του Αιγαίου... πρόγραμμα εκδηλώσεων... συναυλίες στο κάμπινγκ. εκθέσεις, προβολές. Οι Πολίτες του Πλανήτη είναι εδώ για να αναδείξουν το έργο της μη κυβερνητικής οργάνωσης της πιο δημοφιλούς στους κόλπους των φοιτητών». Ταυτόχρονα, περιοδικά απευθυνόμενα κυρίως σε νεανικό κοινό δημοσίευαν ρεπορτάζ, όπου τις συνεντεύξεις έδινε για λογαριασμό της οργάνωσης ο προφέσορας, ένα στέλεχος με γκρίζα γένια και γαλάζια μάτια. Τα ρεπορτάζ αυτά τόνιζαν τόσο την ιδιαίτερη ευαισθητοποίηση των νέων της Ελλάδας σε θέματα δημοκρατίας και ανθρωπίνων δικαιωμάτων, όσο και το σπάνιο θαλάσσιο οικοσύστημα και τη γεωμορφική ιδιορρυθμία του νησιού, μοναδικού ενδιαφέροντος για άτομα με περιβαλλοντική συνείδηση. Σε ένα από αυτά υπήρχε και μια φωτογραφία του Ιάσονα, που είχε πέσει, σύμφωνα με το κείμενο, θύμα ασυνείδητων.
Ο Ανέστης θα ταξίδευε λίγες μέρες αργότερα, με το πλοίο της γραμμής. «Δεν με παίρνει για διακοπές, φίλε», είχε πει στον Χάρη, που τον θυμήθηκε πίνοντας τον καφέ του στο παγωμένο από το αιρ κοντίσιον σαλόνι του χάι σπιντ. Όταν επέστρεψαν στις αριθμημένες θέσεις τους, η Μαρία έβγαλε από την τσάντα της κάτι χαρτιά, τα ακούμπησε στο πτυσσόμενο τραπεζάκι στην πλάτη του μπροστινού καθίσματος και στρώθηκε στη μελέτη. Στην πλευρά του παραθύρου ο Χάρης κόλλησε το πρόσωπό του στο τζάμι κι απέμεινε έτσι ως το τέλος του ταξιδιού.
Τα νησιά περνούσαν από τα μάτια του σε απόσταση: συμπαγείς όγκοι θαμποί από το φως, με άσπρες κουκίδες πού και πού στις άκρες τους.
Να βυθιστεί στο νερό.
Γιατί είχε γραφτεί στους Πολίτες του Πλανήτη; Μόνο γιατί δεν είχε τίποτε καλύτερο να κάνει;
Όχι μόνο γι' αυτό, είχε πέσει στην παγίδα: να νοιαζόμαστε για τους άλλους, να πιστεύουμε στη συλλογική δουλειά, τέτοια άκουγε από μικρός στο σπίτι του. Και τώρα ο πατέρας του ανήκε στους νομικούς κύκλους της Νέας Υόρκης, και η μητέρα του ήταν συμβολαιογράφος και κανόνιζε διαρκώς υποθέσεις συγγενών που τσακώνονταν μεταξύ τους.
Στράφηκε δίπλα του: η Μαρία βρισκόταν μίλια μακριά από τη θάλασσα κι από το νησί, ενώ το χάι σπιντ έπλεε ήδη παράλληλα με την ακτή καθώς ετοιμαζόταν να μπει στο λιμάνι. Μίλια μακριά κι από το Χάρη.
Οι οικολόγοι (οι οποίοι αν και επισήμως λέγονταν Δελφίς αποκαλούνταν από τους φίλους τους φωκάδες, καθότι ασχολούνταν μάλλον με φώκιες παρά με δελφίνια) τους υποδέχτηκαν με πλατιά χαμόγελα, τους κέρασαν τοπική πίτα και φρόντισαν να τους δοθεί το καλύτερο από τα δωμάτια που προορίζονταν για τους Πολίτες. Επίσης ήταν προθυμότατοι για συμβουλές του τύπου πόσες μέρες πρέπει να νοικιάσουμε μηχανάκι για να γνωρίσουμε καλά το νησί. Αλλά για τον Ιάσονα, που η φωτογραφία του σε αφίσες και φυλλάδια γέμιζε όλο το μικρό τους γραφείο, ήταν και λυπημένοι και αμήχανοι.
Η αφίσα τους έδειχνε τη φώκια με τα μουστάκια της σε γκρο πλαν σαν να πλησίαζε τον φωτογράφο για να τον φιλήσει, ενώ τα φυλλάδιά τους υπενθύμιζαν ότι η monachus monachus είναι το σπανιότερο είδος φώκιας στον κόσμο και προέτρεπαν σε ποικίλες δράσεις για τη σωτηρία της. Επιπλέον, ξεπερνώντας το σύνηθες νοηματικό βάρος ενός φέιγ βολάν, είχαν στο οπισθόφυλλο ένα απόσπασμα από το βιβλίο του Φερνάν Μπροντέλ Μεσόγειος, σύμφωνα με το οποίο η ομώνυμη θάλασσα είναι χίλια πράγματα μαζί. Δεν είναι ένα μόνο τοπίο αλλά αμέτρητα. Δεν είναι μια θάλασσα, αλλά διαδοχή θαλασσών. Δεν είναι ένας πολιτισμός, αλλά πολιτισμοί που συσσωρεύονται ο ένας πάνω στον άλλον, υπενθυμίζοντας έτσι, σε όσους τουλάχιστον μπορούσαν να το αντιληφθούν (όπως π. χ. ο Χάρης), ότι δεν επρόκειτο απλώς για τη διάσωση ενός είδους ζώου, αλλά για τη διατήρηση ενός στρώματος της μνήμης μας.
«Ο προφέσορας κατέληξε ότι μάλλον δεν θα βρούμε άκρη», τους αποκάλυψε ένας οικολόγος. Και πρόσθεσε, με φανερό παράπονο:
«Το έθαψε σχεδόν το θέμα. Προτίμησε να ασχοληθεί με το δικό σας συνέδριο».
Η Μαρία αποδείχτηκε εχθρός του ήλιου. Στην παραλία τύλιγε το πρόσωπό της και το μισό της σώμα (από τη μέση και πάνω) με ένα παρεό με σταμπωτά όστρακα. Κάθε πρωί, μόλις ξυπνούσε, μετρούσε σχολαστικά τα χρήματά τους (που ως επί το πλείστον ήταν του Χάρη) και κατέγραφε στην ατζέντα της τα μέχρι εκείνη τη στιγμή έξοδά τους. Όσο για τη σωματική τους επαφή, σύντομα περιορίστηκε στο αντηλιακό που ο Χάρης τη βοηθούσε να απλώσει και στο αναγκαστικό τους αγκάλιασμα πάνω στο νοικιασμένο μηχανάκι. Μετά τις δύο πρώτες μέρες ο Χάρης κουράστηκε από τη φλυαρία της, που δεν έλεγε να κοπάσει, καθώς περίμενε, γεμάτη ένταση, την άφιξη των υπόλοιπων συνέδρων. Ο ίδιος προσπαθούσε να χαλαρώσει ατενίζοντας το τοπίο και κάνοντας πως ακούει τα σχέδιά της. Ώσπου ένα λαμπερό μεσημέρι, στην άκρη του δρόμου πάνω από τη θάλασσα (όπου είχαν σταματήσει για να φτιάξουν καλύτερα τα σακίδια), τους προσπέρασε τυχαία ένα άλλο μηχανάκι με ένα άγνωστό τους ζευγάρι και η κοπέλα, μιλώντας εκείνη τη στιγμή δυνατά στον οδηγό της, φώναξε μια φράση με τη λέξη φώκια. Η Μαρία τότε έκανε μια απότομη κίνηση, μια μισή στροφή γύρω από τον εαυτό της σαν να τη χτύπησε μια ριπή που βγήκε από τη λέξη, και ο Χάρης στη στιγμή κατάλαβε ότι η φλυαρία της όλες τις προηγούμενες μέρες δεν ήταν παρά κάλυψη.
Για το συναίσθημα που της γεννούσε - που και στους δυο τους γεννούσε - η θάλασσα.
Και οι ακτές από λάβα, και τα παλιά λατομεία.
Και πάνω από όλα το φως.
Ένα φως που κανονικά, έτσι όπως ήταν διάχυτο, αναδυόμενο όχι μονάχα από την ατμόσφαιρα μα κι από τους όγκους των σπιτιών κι από τη στίλβη του νερού ως τον ορίζοντα, θα έπρεπε να αφαιρεί από το τοπίο κάθε βάρος. Όμως, για τη Μαρία και το Χάρη, το βάρος ήταν όλο εκεί.
«Δεν τα αφήνουν τα ζωάκια, λέω, εγώ, στην ησυχία τους;» ξέσπασε ο Χάρης αργότερα στην παραλία.
Απροσδόκητα η Μαρία συμφώνησε. Έπειτα παρέμεινε ασυνήθιστα σιωπηλή σκαλίζοντας την άμμο.
Μια νύχτα κατέβηκαν με το μηχανάκι στην πιο διάσημη ακτή του νησιού: κάτασπρα βράχια σμιλεμένα από τους ανέμους κι η θάλασσα να βουίζει στις σπηλιές. Εκεί έκαναν έρωτα ύστερα από καιρό. Η νύχτα έμοιαζε γεμάτη από την ανάσα αγαθών πλασμάτων που θα έβγαιναν σε λίγο από το σκοτάδι για να σταθούν κοντά τους, πλασμάτων που ζούσαν εκατομμύρια χρόνια σ' αυτά τα νερά. Σε μια στιγμή ο Χάρης νόμισε ότι κρατούσε στα χέρια του μια άλλη γυναίκα, μια γυναίκα με το άρωμα μιας πολύ παλιάς θάλασσας και την αφή απολιθωμάτων που ζωντάνευαν κάτω από τα δάχτυλά του.
Ένα άλλο βράδυ κάθονταν στο λιμάνι, σ' ένα μπαρ με το όνομα ενός θρυλικού πειρατή στην ταμπέλα του. Ο Χάρης είχε ήδη καταναλώσει σφηνάκια σε πολλά φωσφοριζέ χρώματα, είχε ακούσει με καινούργιο αυτί τους δίσκους που είχε χρόνια στο σπίτι του και είχε τελικά πιάσει κουβέντα με τον μπάρμαν.
«Τι είναι αυτό;» Ρώτησε σε μια στιγμή δείχνοντας ένα καμπανάκι που κρεμόταν στον τοίχο, δίπλα στο ράφι με τα ποτά.
Ο μπάρμαν του εξήγησε ότι το χτυπούσε κάθε φορά που έφτανε καράβι: μια απομίμηση τη εποχής των πειρατών. Και πράγματι, λίγη ώρα μετά, το καμπανάκι ήχησε κι ένα πλοίο της γραμμής, φωτισμένο και σφυρίζοντας, φάνηκε πίσω από το φάρο του λιμανιού. Όμως κάτι δεν πήγαινε καλά: την επόμενη μισή ώρα, χωρίς να έχει υπερβολική φουρτούνα, το πλοίο έκανε αποτυχημένες μανούβρες για να στρίψει και να δέσει, σαν κάποια αόρατη δύναμη να το ωθούσε προς τα ανοιχτά. Οι θαμώνες στο μπαλκόνι του μπαρ άρχισαν τότε να χαχανίζουν και να λένε καλαμπούρια για την αδεξιότητα του καπετάνιου.
Μέσα στη σάλα η Μαρία χόρευε κοντά στο μπαλκόνι, κάτω από ένα τεράστιο ηχείο που της μετέδιδε όλη του τη δόνηση. Το πρόσωπό της, με το σκουλαρίκι στην άκρη της μύτης, μαγνήτιζε τα βλέμματα στο ημίφως. Μόλις είδε το πλοίο που πάλευε να πιάσει σταμάτησε να χορεύει, κάρφωσε τη ματιά της επάνω του και δεν την πήρε παρά μόνο όταν το πλοίο έδεσε, ασφαλές.
Αγνοούμενοι
Πήγαινε ακόμα στο δημοτικό όταν μια αλλαγή κυβέρνησης, που έφερε γενικό ενθουσιασμό, έδωσε και στον μπαμπά της φτερά. Μια δυο φορές, στις βόλτες τους στον Πειραιά με το τρένο (παλιά ξύλινα βαγόνια και ταμπελίτσες απαγορεύεται το πτύειν) της έδειξε τα μεγάλα καράβια. Όχι τα επιβατηγά, τα άλλα στο βάθος, τα φορτηγά. Της είπε:
«Μ' αυτά θα φύγουμε».
Έφυγε μόνος του, «μηχανικός» σε φορτηγό πλοίο. Ιδέα δεν είχε από μηχανές πλοίου, απλώς οι γνωριμίες του στη νέα κυβέρνηση είχαν βάλει ριψοκίνδυνα το χέρι τους. Η μαμά της Μαρίας χάρηκε, γιατί θα έρχονταν λεφτά. Η ίδια η Μαρία πολύ αμφέβαλλε γι' αυτό μα δεν είπε τη γνώμη της, την οποία άλλωστε κανείς δεν ζήτησε. (Ήταν οκτώ χρονών). Κατά τη γνώμη της ο μπαμπάς της έφυγε γιατί είχε βαρεθεί τη μαμά της και το σπίτι στον Κολωνό, είχε βαρεθεί τις βόλτες στο Μοσχάτο και τον Πειραιά και πιθανότατα είχε βαρεθεί και την ίδια τη Μαρία.
Τον καταλάβαινε. Έστειλε την ψυχή της κοντά του και του ευχήθηκε απ' τα κατάβαθά της να το γλεντήσει. Του έγραψε και γράμματα (που δεν πήραν απάντηση), κολλώντας με σελοτέιπ πάνω στο επιστολόχαρτο τούφες από τα στιλπνά της μαλλιά, που κανείς πια δεν τα έπιανε κοτσιδάκια.
Δυο χρόνια αργότερα έφτασε μέσα στη νύχτα η είδηση του ναυαγίου και των αγνοουμένων στα νερά του Ειρηνικού. Για πολύ καιρό η Μαρία ήθελε να πιστεύει πως ο μπαμπάς της είχε στην πραγματικότητα σωθεί από το ναυάγιο και την είχε κοπανήσει, κρυφά από όλους, σε ένα εξωτικό νησί, όπου περνούσε υπέροχα κι από όπου θα ερχόταν ένα βράδυ μεταμφιεσμένος για να την πάρει και να ζήσουν τρελές περιπέτειες. Έπειτα η πίστη ξεθώριασε και μόνο μια εικόνα πλοίου συνέχισε να τη στοιχειώνει, πλοίου που βυθίστηκε σε μέρος μακρινό κι ασύλληπτο.
Οι σύνεδροι
Οι Πολίτες του Πλανήτη από τις χώρες της Ευρώπης έφτασαν δυο μέρες πριν από την έναρξη του συνεδρίου. Οι πιο πολλοί στριμώχτηκαν στο γραφειάκι των οικολόγων, που είχαν κλείσει για λογαριασμό τους δωμάτια. Συνολικά θα ήταν καμιά εικοσαριά. Μετά τις συστάσεις, οι κεντροευρωπαίοι σύντροφοι εξέφρασαν την επιθυμία για βόλτα και ξενάγηση στη Χώρα και το κάστρο της. Αλλά οι έλληνες σύντροφοι είχαν αντιρρήσεις και αποφάσισαν, για λογαριασμό όλων, ότι η καλύτερη επιλογή ήταν ο καφές στο λιμάνι. Λίγο πριν καθίσουν (καταλαμβάνοντας όλα τα άδεια τραπέζια της κεντρικής καφετέριας) ο Χάρης άκουσε τη Μαρία να λέει Ανέστης σε μια εθελόντρια από την Τουρκία. Ο Ανέστης δεν είχε φανεί ακόμα.
Όσο για τον Άλεξ, οριστικά δεν θα ερχόταν, βρισκόταν στη Νέα Ορλεάνη.
Στον ορίζοντα κινούνταν, λευκά τρίγωνα, τα ιστιοφόρα των παραθεριστών. Τα ψαροκάικα είχαν επιστρέψει στο λιμάνι, μαζί με τους γλάρους, και λικνίζονταν τώρα στο μελτέμι χτυπώντας τα κατάρτια τους. Ο αέρας μύριζε ψάρι. Πριν ακόμα έρθουν οι καφέδες, η συζήτηση στην καφετέρια άναψε, σε σπασμένα αγγλικά. Ο πορτογάλος σύνεδρος (που, εκτός από Πολίτης του Πλανήτη ήταν και μέλος των οικολόγων), δύο Ολλανδοί, η Εσινέ από την Τουρκία, ένα ζευγάρι Ελβετών και μια Ιταλίδα συζητούσαν έντονα για θέματα που είχαν λιγότερη σχέση με εθελοντική προσφορά και περισσότερη με ό,τι ωμά θα αποκαλούσε κάποιος μπίζνες. Για άλλη μια φορά (και παρά τα πολύ καλά αγγλικά του) ο Χάρης είχε την αίσθηση ενός παιχνιδιού στο οποίο ο ίδιος δεν έπαιζε.
Η Εσινέ μιλούσε με ενθουσιασμό με τη Μαρία, οι δυο τους έδειχναν να τα έχουν βρει κιόλας θαυμάσια. Έπειτα σταμάτησε (η Εσινέ) να μιλάει κι ακολούθησε με το βλέμμα ένα παιδί που απομακρυνόταν πάνω στο ποδήλατό του κατά μήκος της προκυμαίας. Κοιτάζοντάς το κι ο Χάρης σκέφτηκε πως είχε χρόνια να ανέβει σε ποδήλατο.
Ο Ανέστης κατέφθασε την επομένη, ταλαιπωρημένος κι όλο νεύρα. Οι φωκάδες τον ταχτοποίησαν κι αυτόν στο ίδιο ξενοδοχείο, για την ακρίβεια στο ίδιο δωμάτιο με τον Χάρη και τη Μαρία. Η ένταση που καιροφυλακτούσε ξύπνησε για τα καλά με την παρουσία του, ενισχυμένη κι από τη στενότητα του χώρου, κι η Μαρία βάλθηκε να φλυαρεί με ακόμα μεγαλύτερο ζήλο.
Το απόγευμα ξεκίνησαν, τρικάβαλο και με μπλοκ ζωγραφικής, για κάποια από τις ονομαστές παραλίες, που συνήθως την έπιανε πολύ ο αέρας, εκείνη τη μέρα όμως φυσούσε αντίστροφα. Στη διαδρομή πέρασαν πάνω από το σημείο της ακτής όπου είχε βρεθεί ο Ιάσονας. Από ψηλά φαινόταν μια μικρή αμμουδερή παραλία με αραιά βράχια και μια θάλασσα σκούρα κι αφρισμένη. Κατέβηκαν από το μηχανάκι, στάθηκαν στην άκρη του δρόμου και κοίταξαν κάτω.
«Συνήθως δεν έχει κύμα εδώ», είπε η Μαρία μετά από λίγες στιγμές σιωπής. «Φυσάει αλλιώς».
Λίγο μετά, στην παραλία του προορισμού τους (αυτή που αντίθετα με την προηγούμενη συνήθως τη σκέπαζε το κύμα, μα σήμερα ήταν ήρεμη) ο Ανέστης και η Μαρία προτίμησαν να καθίσουν στην ακτή, ενώ ο Χάρης βούτηξε αμέσως στη θάλασσα.
Κολύμπησε με απλωτές προς τα βαθιά κι άφησε το νου του να βουλιάξει: πολλά χρόνια πίσω, ίδιος σκιερός υδάτινος κόσμος γεμάτος ιριδίζουσες ψευδαισθήσεις. Τότε που έκανε τα πρώτα του μακροβούτια και δοκίμαζε τις δυνάμεις του, στα μέρη που πήγαινε με τους γονείς του διακοπές. (Και πίσω, στη στεριά, οι γονείς του να συζητάνε με τις ώρες για την πολιτική κατάσταση με φίλους τους. Κι αυτός όταν δεν βουτούσε να το σκάει με το ποδήλατο, ναι, τότε έκανε πολύ ποδήλατο).
Σταμάτησε να θυμάται και ξαναγύρισε στο παρόν: στον πυθμένα, μάλλον αρκετά μακριά, γυάλιζε κάτι. Μακριά; Καθόλου, πέντε απλωτές και το έπιασε: ένα μαχαίρι, μισοχωμένο στην άμμο. Θα είχε πέσει από κάποιον. Ή μπορεί να είχε έρθει με τη θάλασσα, που συνήθως ξέβγαζε αντικείμενα προς τα εδώ, και τώρα το αντίστροφο κύμα το ξέχωνε.
Ήταν ωραίο μαχαίρι. Φαγωμένο από το νερό, αλλά θα μπορούσε κάποτε να κόβει μέχρι θανάτου. Είχε μάλιστα στη λαβή του σκαλισμένο κάτι, που όταν ο Χάρης το έξυσε λίγο, φάνηκε ότι ήταν μια φούντα χασίς. Θα το κρατούσε, για ενθύμιο. Μάλλον δεν θα έκοβε πια βέβαια, αλλά καλύτερα.
Βγήκε στην ακτή για να το δείξει στους άλλους δύο, αλλά οι άλλοι δύο ήταν φανερά πολύ απασχολημένοι για να δεχτούν οποιαδήποτε διακοπή, έτσι ο Χάρης έχωσε το μαχαίρι στο τσαντάκι του - και το ξέχασε.
Η Μαρία είχε σκαρφαλώσει σ' ένα βράχο με την πλάτη προς τη θάλασσα και ζωγράφιζε. Φορούσε το παρεό με τα σταμπωτά όστρακα κι από κάτω το μπικίνι της. Καθώς ο αέρας σήκωνε το ύφασμα πίσω και πάνω από το κεφάλι της, τη μεταμόρφωνε σε φανταστικό πλάσμα έτοιμο να πετάξει ή να επιτεθεί. Λίγο πιο πέρα ο Ανέστης ζωγράφιζε επίσης, σ' ένα μπλοκ που είχε βγάλει από το σακίδιό του. Ο Χάρης πλησίασε να δει: ο Ανέστης ζωγράφιζε νευρικά και γρήγορα, με μαύρο στυλό διαρκείας, και ζωγράφιζε τη Μαρία. Την είχε ήδη σκιτσάρει στην ίδια σελίδα σε τρεις παραλλαγές, τρεις εκφραστικές φιγούρες με αδρή μολυβιά, έντονη φωτοσκίαση και λεπτομέρειες που έδειχναν παρατηρητικότητα κι ευαισθησία. Ο Χάρης εντυπωσιάστηκε. Όταν όμως η Μαρία κατέβηκε από το βράχο της και πήγε κοντά τους, συμπεριφέρθηκε παράξενα: άρπαξε απότομα το μπλοκ από τα χέρια του Ανέστη κι έσκισε τη σελίδα με τα σκίτσα.
«Αυτά είναι δικά μου», είπε.
Στο δωμάτιο άφησε το χαρτί πάνω στο κομοδίνο της, μα ο Ανέστης δεν ενδιαφέρθηκε να το πάρει πίσω. Τότε ο Χάρης το πήρε στα χέρια του κι άρχισε να μελετάει τα σκίτσα με περισσότερη προσοχή: παρίσταναν τη Μαρία χωρίς τα χαρακτηριστικά του προσώπου. Μόνο το περίγραμμα του σώματος υπήρχε, όπως ζωγράφιζε κι η ίδια, σκυμμένη στο μπλοκ της ή, στο επόμενο σκίτσο, όπως στεκόταν στον βράχο και κοίταζε το τοπίο. Το τρίτο σκίτσο την παρίστανε με το οστρακοφόρο παρεό ανασηκωμένο πάνω από το κεφάλι της σαν παράξενη ομπρέλα ή σαν να ήταν, σώμα μαζί και ύφασμα, ένα πλάσμα της θάλασσας μισό μέδουσα και μισό γυναίκα. Ο Χάρης δεν μπόρεσε να μη σκεφτεί ότι, παρόλο που συνήθως συζητούσε για δουλειές και λεφτά, όταν ζωγράφιζε ο Ανέστης ήταν πολύ καλός, ίσως μάλιστα καλύτερος από την επιτυχημένη Μαρία της αφίσας.
Την άλλη μέρα άρχισε, στην ειδική αίθουσα του ξενοδοχείου, το συνέδριο των Πολιτών του Πλανήτη. Από το πρώτο λεπτό η Μαρία συμμετείχε στη δημόσια συζήτηση με πάθος. Όποτε μιλούσε, τα βλέμματα των εθελοντών φανέρωναν θαυμασμό και αναγνώριση: δεν ήταν μόνο πολύ όμορφη, ήταν και η δημιουργός της αφίσας τους. Εντύπωση κυρίως έκανε η γνώμη της στο θέμα των χρημάτων που οι οικολόγοι είχαν εξασφαλίσει μετά το τραγικό γεγονός του Ιάσονα. Ήταν η μόνη που τόνισε ξεκάθαρα ότι θα καταψήφιζε το αίτημα των Πολιτών να δοθεί και σ' αυτούς ένα μέρος του ποσού.
«Οι σύντροφοι οικολόγοι έχουν να επιτελέσουν το έργο τους, που είναι ιδιαίτερα επίπονο», είπε. «Δεν είμαστε εδώ για να σκεφτούμε τρόπους να αφαιρέσουμε τους πόρους τους. Κι ούτε ιεράρχηση στόχων υπάρχει», συνέχισε, υπονοώντας την άποψη κάποιων ότι το αντικείμενο των Πολιτών του Πλανήτη (που ήταν κυρίως τα προβλήματα των μεταναστών) ήταν πιο σημαντικό από των οικολόγων. «Ο κόσμος μας είναι ενιαίος, το ξεχνάμε σύντροφοι; Αν εμείς πάρουμε σήμερα τη δική τους επιχορήγηση, αύριο εκείνοι θα έχουν κάθε δικαίωμα να πάρουν τη δική μας. Άλλωστε, δεν ήρθαμε εδώ για να μιλήσουμε για χρήματα, ήρθαμε για να κάνουμε απολογισμό της δράσης μας, δηλαδή να δούμε αν αξίζει να υπάρχουμε. Η έκθεση φωτογραφίας και graffiti θα είναι μια καλή αφορμή γι αυτό. Στο μεταξύ, προτείνω οι σύντροφοι που ταξίδεψαν στην... (ονόμασε μερικές χώρες), που έδρασαν εκεί και τράβηξαν αυτές τις φωτογραφίες, να αρχίσουν από αυτή τη στιγμή να μας καταθέτουν τις εμπειρίες τους».
Τα λόγια της ακολούθησαν χειροκροτήματα. Ο Χάρης ένιωσε στην αρχή μια αμήχανη υπερηφάνεια - η Μαρία του ήταν η σταρ του συνεδρίου - μετά σιγά σιγά τον κυρίευσε το γνώριμο συναίσθημα ότι το παιχνίδι δεν τον αφορούσε. Άντεξε υπομονετικά σχεδόν δυο ώρες, ύστερα αποχώρησε διακριτικά: ευκαιρία για μια μοναχική βόλτα στη Χώρα.
Το κάστρο, που τα αρχοντικά του ακόμα κατοικούνταν (αν και πολλά κατώγια είχαν παραλλαχθεί σε καταστήματα ή μπαράκια), κρατούσε ανέπαφη την ψυχή των πειρατών στα δαιδαλώδη του περάσματα. Τα βλέμματα των ντόπιων ήταν αλλιώτικα από των επισκεπτών, σαν να έρχονταν από άλλους καιρούς, κουβαλώντας ανώφελα μια σοφία που κανείς, ούτε οι ίδιοι, δεν ήξερε πια τι να την κάνει. Ακόμα και οι γάτες σαν να φυλούσαν στα κύτταρά τους μυστικά αιώνων - της πέτρας, των βοτάνων, του σεληνόφωτος - σεργιανίζοντάς τα σιωπηλά στο σκιερό βασίλειό τους. Ιάσονας και Θαλάσσιο Πάρκο, οικολόγοι και Πολίτες του Πλανήτη, αφίσες κι ευρωπαϊκά πακέτα, όλα αυτά πώς αλήθεια συνυπήρχαν μ' αυτόν τον κόσμο της σκιάς μέσα στο καταμεσήμερο; Της γλυκιάς, αποχαυνωτικής σιωπής;
Το μυστικό της
Κυριακή και Δεκαπενταύγουστο, δεν υπήρχαν εργασίες συνεδρίου. Με μια παρέα εθελοντών πήγαν για μπάνιο. Στην παραλία η Μαρία με την Εσινέ βάλθηκαν να μαζεύουν μικροσκοπικά βότσαλα. Καθώς πλησίαζαν προς το μέρος του, δυο λυγερές φιγούρες στην άκρη της θάλασσας, ο Χάρης παρατηρούσε την Εσινέ με ενδιαφέρον: το εντυπωσιακά ψηλό της μέτωπο υποδήλωνε εξυπνάδα και ανεξαρτησία.
Το ίδιο απόγευμα γνώρισε τον προφέσορα, τον εθελοντή με τα γκρίζα γένια που έδινε τις συνεντεύξεις για λογαριασμό της οργάνωσης στα περιοδικά. Ο Χάρης καθόταν με τη Μαρία στο σαλόνι του ξενοδοχείου, όταν εκείνος μπήκε από την κεντρική είσοδο ψάχνοντας το χώρο με το βλέμμα. Πριν λίγο είχε φτάσει από τον
Πειραιά, εξήγησε μετά τις συστάσεις. Ανέβηκε πρώτα στο μαγαζί του στη Χώρα, να βεβαιωθεί ότι όλα ήταν εντάξει, κι ύστερα ήρθε να τους συναντήσει. Όσο μιλούσε, ο Χάρης τον κοίταζε με κάποια έκπληξη, ήταν αρκετά μεγαλύτερος από όσο τον είχε φανταστεί. Μπορεί να ήταν και πάνω από εξήντα, μα με μια ζωντάνια που ξάφνιαζε. Αναρωτήθηκε τι είδους μαγαζί να είχε και ήταν έτοιμος να ρωτήσει, όταν ο προφέσορας, δείχνοντας την αφίσα των Πολιτών στον τοίχο, απευθύνθηκε με συνωμοτικό ύφος στη Μαρία:
«Λοιπόν, θα μας πεις το μυστικό σου;»
«Ποιο μυστικό μου;»
«Αυτό το προσωπάκι, παιδί μου».
Και πλησιάζοντας την αφίσα, έδειξε με το δάχτυλο το λογότυπο στην άκρη.
«Αυτό λες; Λογότυπο της οργάνωσης είναι, δεν είναι;»
Ο τόνος της φανέρωνε μάλλον φόβο μήπως είχε κάνει καμιά γκάφα, παρά απορία για το τι επιτέλους ήταν αυτό το σκίτσο. Ο προφέσορας ωστόσο δήλωσε κατηγορηματικά ότι, αν το σκίτσο ήταν λογότυπο της οργάνωσης, ή και οποιασδήποτε άλλης οργάνωσης, ο ίδιος το αγνοούσε. Έπειτα στράφηκε στην Εσινέ, που είχε κατέβει από το δωμάτιό της στο μεταξύ και χαιρετούσε όλους - και τον Χάρη.
Αλλά ο Χάρης έχασε το βλέμμα της - κι εκείνη τη στιγμή ακριβώς το έχασε για πάντα, η Τουρκάλα θα παρέμενε γι' αυτόν μια περαστική λάμψη - γιατί σκεφτόταν το λογότυπο: είχε λοιπόν δίκιο που κάτι υποψιαζόταν. Μέσα στα επόμενα δέκα λεπτά και ύστερα από διακριτική έρευνα ανάμεσα στους παρευρισκόμενους βεβαιώθηκε ότι κανείς από τους συνέδρους δεν αναγνώριζε το σκιτσάκι με το γελαστό πρόσωπο, το οποίο σε καμιά περίπτωση δεν ήταν λογότυπο της οργάνωσης Πολίτες του Πλανήτη. Όλοι νόμιζαν ότι ήταν έργο της Μαρίας.
Θα μας πεις το μυστικό σου; Ο Χάρης επανέλαβε νοερά την ερώτηση του προφέσορα.
Αργά τη νύχτα στο κρεβάτι του (η ανάσα της Μαρίας στο διπλανό) το λογότυπο πήρε στη φαντασία του το πρόσωπο του Ιάσονα. Αποφάσισε να πάει το πρωί μόνος του στην παραλία όπου βρέθηκε η φώκια.
Λεπτή κρούστα
Ο Ανέστης ξύπνησε από το θόρυβο που έκανε ο Χάρης βγαίνοντας. Δεν είχε κοιμηθεί καλά. Έφτιαξε καφέ από τους συσκευασμένους, που είχαν φροντίσει να προμηθευτούν, βγήκε στο μπαλκόνι κι έπιασε δυο καρέκλες. (Στη δεύτερη άπλωσε τα πόδια του). Το λιμάνι βρισκόταν στην ώρα της πρώτης του κίνησης, πιο πολύ των ντόπιων: οι ψαρόβαρκες μόλις είχαν επιστρέψει και κάποιοι αγόραζαν ψάρια.
Οι ντόπιοι ψαράδες, σκέφτηκε.
Οι ντόπιοι ψαράδες είχαν αναγκαστεί να συμμορφωθούν με τα προγράμματα αειφορικής διαχείρισης θαλασσίων πόρων. Αυτό εκτός των άλλων σήμαινε ότι όφειλαν να συμφιλιωθούν με τις φώκιες, να μοιραστούν μαζί τους τα ψάρια.
Θα μπορούσαν μια χαρά να το έχουν κάνει, ολοκλήρωσε τη σκέψη του ο Ανέστης.
Ναι, θα μπορούσαν, έστεκε αυτή η εκδοχή.
Αλλού ήταν όμως το πρόβλημα: στο ότι ο ίδιος βρισκόταν σε ένα τέτοιο μέρος, με τα έξοδα μάλιστα σχεδόν πληρωμένα, και δεν μπορούσε να το χαρεί. Η πρώτη ρουφηξιά καφέ του είχε κιόλας καθίσει στο στομάχι. Στο μυαλό του και στο σώμα του απλωνόταν ένα πλάκωμα. Κοντανάσανε και ρούφηξε ακόμα μια γουλιά. Μόρφασε - πώς είναι έτσι αυτός ο καφές;
Με λίγη προσπάθεια έστρεψε αλλού τη σκέψη του: Για να δούμε, θα βγει τίποτα από αυτή την κωλοέκθεση; Η Μαρία, δεν μπορώ να πω, το πάλεψε όσο γινόταν.
Ταράχτηκε στη σκέψη της. Η Μαρία κοιμόταν μέσα, να έτρεχε να χωθεί στο κρεβάτι μαζί της;
Η θάλασσα έλαμπε ως τον ορίζοντα από φως, όμως δεν έμοιαζε γεμάτο, αληθινό φως: μια λεπτή κρούστα όλο κι όλο, κι από κάτω σκοτάδι. Ο Ανέστης ρούφηξε ανόρεχτα τον υπόλοιπο καφέ και δάγκωσε το καλαμάκι.
Η Μαρία άνοιξε νυσταγμένα τα μάτια και είδε ότι τα άλλα δυο κρεβάτια ήταν άδεια. Το τσαντάκι του Χάρη και τα κλειδιά από το μηχανάκι έλειπαν. Είδε τον Ανέστη στο μπαλκόνι και τον φώναξε. Εκείνος μπήκε και κάθισε δίπλα της, στην άκρη του κρεβατιού, εκείνη αισθάνθηκε την ένταση του. «Καλημέρα», του είπε.
«Πού την είδες;» της απάντησε, παίζοντας νευρικά στο χέρι το πλαστικό κυπελάκι του καφέ.
Πάντα νευρικό τον θυμόταν. Από το λύκειο, τότε που κρυβόταν πίσω από κοφτά λόγια και μαρσαρίσματα μηχανών.
Στο λύκειο
Παρά τα αδιάβαστα μαθήματα του δημοτικού, αυτά που έκαναν τη μαμά της να διαμαρτύρεται και τον μπαμπά της να απειλεί ότι θα καρφώσει στο υπουργείο τη δασκάλα, η Μαρία ήταν καλή μαθήτρια στο Γυμνάσιο. Οι συναναστροφές της επίσης, ως νηπίου, με τους καφενόβιους αριστερούς φίλους του μπαμπά, είχαν πιάσει τόπο: είχε κοινωνικές ανησυχίες. Όσο για την καλλιτεχνική της φύση, έχοντας πια εγκαταλείψει τις ξυλομπογιές των παιδικών της χρόνων, την καλλιεργούσε τώρα με ακριβά μολύβια (τα πιο πολλά κλεμμένα) από το Πλαίσιο στην Στουρνάρη, ενώ κατά ένα μέρος της, το πιο συγκρατημένο, την αξιοποιούσε στις πολιτιστικές εκδηλώσεις του Γυμνασίου. Κάποιοι διορατικοί καθηγητές την είχαν εκτιμήσει.
Όμως δεν υπήρχε πια ο μπαμπάς για να χαρεί γι αυτή την εκτίμηση.
(Θυμόμαστε: είχε φύγει με ένα πλοίο που ναυάγησε σε μακρινό, άγνωστο μέρος). Όσο για τη μαμά της, επιδιδόταν ήδη με ζήλο στην προσπάθεια αντικατάστασής του, άρα κανείς δεν ασχολιόταν σοβαρά με το μέλλον της Μαρίας. Λεφτά άλλωστε για φροντιστήρια δεν υπήρχαν, έτσι μετά το Γυμνάσιο ακολούθησε την τύχη των μη προνομιούχων παιδιών: γράφτηκε όχι στο Γενικό, αλλά στο Τεχνικό Λύκειο, στο Τμήμα Γραφικών Τεχνών. (Παρά τη φήμη, το εν λόγω Λύκειο αποδείχτηκε αρκετά αξιόλογο, τα μαθήματα ενδιαφέροντα και οι καθηγητές όχι και τόσο άχρηστοι όσο φοβόταν η Μαρία).
Μια εβδομάδα μετά την έναρξη των μαθημάτων, στο μικρό καφέ απέναντι από το σχολείο, η Μαρία έπεσε πάνω στον Ανέστη, κυριολεκτικά. Σήκωσε σαστισμένη το βλέμμα από το φραπέ που μόλις είχε πιτσιλίσει τη μπλούζα της, ενώ ο ένοχος του πιτσιλίσματος μόλις που καταδέχτηκε να μουρμουρίσει ένα σόρι.
«Μου χρωστάς έναν καφέ», του είπε.
«Κι εσύ τι θα μου δώσεις;», της αντιγύρισε εκείνος με θράσος.
Ο Ανέστης πήγαινε ήδη Τρίτη λυκείου όταν η Μαρία πήγαινε Πρώτη. Το χαμόγελό του γέμιζε σχεδόν όλο του το πρόσωπο, μα άφηνε ακάλυπτη την πίκρα στο βλέμμα του. Ήταν από τους αρχηγούς στο σχολείο. Αυτός και η παρέα του, με δυο τρεις μαθήτριες που εναλλάσσονταν και κάτι μόνιμα σκονισμένες εντούρο, οργάνωναν εκδρομές σε παραλίες - σκουπιδότοπους και σε εγκαταλειμμένα νταμάρια, όπου επιδίδονταν σε ερωτικές περιπτύξεις με τις εντούρο σε ρόλο επίπλων. Έπειτα άναβαν, όποτε είχαν, καμιά φούντα και κάπνιζαν όλοι μαζί. Αυτό που γοήτευσε πάντως τη Μαρία στην αρχή δεν ήταν τόσο ο ίδιος προσωπικά, όσο το ότι, για να πάει σπίτι του, έπρεπε να πάρει το τρένο, το ίδιο εκείνο με το οποίο πήγαινε ως νήπιο βόλτες με το μπαμπά. Στην πρώτη τους διαδρομή, όρθιοι δίπλα δίπλα από τη Βικτώρια, το σταθμό κοντά στο σχολείο, μέχρι τα Κάτω Πατήσια όπου ήταν το σπίτι του, ξύπνησαν οι μνήμες της από τα παιδικά εκείνα ταξίδια στον πλανήτη του χιονόνερου. Στο σπίτι του την υποδέχτηκαν ξέστρωτα κρεβάτια, σκόρπια βιβλία και τσαλακωμένα ρούχα. Κάθε τόσο ακουγόταν ο θόρυβος του ηλεκτρικού στις γραμμές, έπειτα η ολιγόλεπτη στάση του συρμού και οι φωνές των επιβατών. Η μουσική της κοντινής καφετέριας έμπαινε από το ανοιχτό παράθυρο μαζί με τις φωνές των μικροπωλητών, ήταν φθινόπωρο κι έκανε ακόμα ζέστη.
Του έδειξε τα τετράδιά της, της έδειξε τα δικά του. Ζωγράφισαν ο ένας στο τετράδιο του άλλου, καμάρωσαν για τα φετίχ τους: η Μαρία για τα ακριβά (κλεμμένα) μολύβια της, ο Ανέστης για τα μαχαίρια του και για μια «ινδιάνικη» πίπα. Αντάλλαξαν αναμνηστικά. Φιλήθηκαν. Ήταν μονάχα η πρώτη από τις πολλές φορές που θα χωνόταν στα ξέστρωτα σεντόνια του, πετώντας, κάπως πιο σουλουπωμένα, τα δικά της ρούχα δίπλα στα κουβαριασμένα δικά του.
Στο σχολείο οι δυο τους άρχισαν να ξεσηκώνουν τους άλλους μαθητές σε διαμαρτυρίες και καταλήψεις. Έβγαλαν κακή φήμη, και οι καθηγητές, που παλιότερα τους εκτιμούσαν λόγω ταλέντου, έπαψαν πια να νοιάζονται για το μέλλον αυτών των δύο ενοχλητικών, που είχαν βαλθεί να κάνουν δύσκολη τη δημοσιοϋπαλληλική τους ζωή.
Αληθινά συναισθήματα
Έπειτα χώρισαν και ξανάσμιξαν, και ξανά πάλι, για χρόνια. Ώσπου πρόσφατα εμφανίστηκε ο Χάρης κι έβαλε άθελά του τη Μαρία σε καινούργιο δρόμο μ' αυτή την εικόνα που της απέδιδε, της αξιοθαύμαστης και ξεχωριστής.
Μα να που αυτός ήταν ένας δρόμος πολύ καινούργιος, και μάλλον δύσβατος, χαραγμένος αστόχαστα και στα ρηχά. Όλη της η ζωή την είχε μεθοδικά προετοιμάσει για τον άλλο δρόμο, αυτόν του Ανέστη: ενός παιδιού αφημένου στο χάος που η ίδια θα το νοιάζεται, θα το φροντίζει να μην χαθεί, με αντάλλαγμα την ξεφτισμένη ανάμνηση εκείνων των σύντομων, μονότονων ταξιδιών στα παλιά βαγόνια και τη θέση της βασίλισσας στις παρέες του. (Στις παραλίες - σκουπιδότοπους και τα νταμάρια). Ό,τι την άφησε να δει ο Χάρης στον καθρέφτη των ματιών του δεν ήταν παρά μια αχνή εικόνα που τώρα εδώ, στο νυσταγμένο ξενοδοχείο και με τον ίδιο το Χάρη απόντα, ξεθώριαζε. Η σιωπή του Ανέστη που βάραινε στο πρωινό την έσπρωχνε πίσω στην πηγή της.
Του άπλωσε το χέρι, ανασήκωσε με ανακούφιση το σεντόνι για να αγκαλιάσει τα παλιά, τα αληθινά της συναισθήματα κι ο Ανέστης χώθηκε στην αγκαλιά της ακριβώς όπως πάντα: άτσαλα, ψάχνοντας με δύναμη στην άκρη των δαχτύλων ό,τι θα τον βοηθούσε να ξαναβρεί την αυτοκυριαρχία του μια ώρα αρχύτερα.
Όμως, κάτι συνέβη και ξαφνικά ο Ανέστης ήταν αλλιώς, δεν έμοιαζε να θέλει να ξαναβρεί την αυτοκυριαρχία του. Το σώμα του (και το κεφάλι, οι σφυγμοί, τα μάτια του) καθώς έκανε έρωτα έμοιαζε να πασχίζει να ανοίξει το στήθος της - να το ανοίξει κυριολεκτικά, με μια βάρβαρη εγχείριση - και να μπει ολόκληρο μέσα, να μείνει εκεί, να χαθεί. Η Μαρία βυθίστηκε απότομα σε μια άφατη ευτυχία, την ευτυχία ότι τη χρειαζόταν. Μα όταν, μοιραία, η απόπειρα εγχείρισης απέτυχε και αναδύθηκαν κι οι δυο τους από αυτό το βύθισμα, το πρόσωπό του είχε μια σκληράδα πιο έντονη και κατασταλαγμένη από ποτέ.
Την επόμενη μισή ώρα, κι ενώ ο ήλιος του νησιού μαζί με το άρωμά του είχε μπει πια άπλετος στο δωμάτιο, ο Ανέστης έκανε κομματάκια το πλαστικό κυπελλάκι του καφέ: ήθελε ή δεν ήθελε να είναι πάλι με τη Μαρία;
Κατέληξε πως στη φάση που περνούσε την είχε ανάγκη.
Αλλά, όπως έκανε πάντα (όπως και οι δυο τους έκαναν), αυτή την ανάγκη, την πραγματική, ο επουλωτικός μηχανισμός της ψυχής του την καλούπωσε σε ένα κέλυφος ξένο προς τη σύσταση της πληγής που μυστικά παλλόταν, σε μια συμβατική δικαιολογία: η Μαρία δεν ήταν μόνο η σημαντική εθελόντρια, ήταν τώρα και η διάσημη δημιουργός της αφίσας, η δική του λοιπόν θέση στους Πολίτες του Πλανήτη θα ανέβαινε στο πλευρό της κατακόρυφα.
Πολίτες του Πλανήτη
Την εποχή που η Μαρία πήγαινε ακόμα στο λύκειο, είχαν κάνει την εμφάνισή τους στα σχολεία τα Προγράμματα Περιβαλλοντικής Εκπαίδευσης: μαθητές συγκροτούσαν ομάδες με την εποπτεία κάποιου καθηγητή και οργάνωναν εκδηλώσεις ή έκαναν εργασίες πάνω σε κάποια θέματα. Σε μια τέτοια εκδήλωση η Μαρία συνάντησε τον προφέσορα, ο οποίος αποδείχτηκε παλιός γνώριμος του μπαμπά της (και δικός της) από την εποχή του καφενείου στο Μοσχάτο: ήταν μέλος εκείνης της αντροπαρέας που, γοητευμένη από τα κοτσιδάκια και τα σκαριφήματά της στο χαρτί, τροφοδοτούσε την ίδια με ξυλομπογιές και τον μπαμπά με δανεικά.
«Στις οργανώσεις μπορείς να κάνεις πολλά πράγματα», της είπε. «Μείνε κοντά μου».
Εκείνη την εποχή η μαμά της είχε καταφέρει μετά από προσπάθειες να βρει επιτέλους εραστή. Ήταν ένας άντρας αρκετά νεότερός της με ασαφή απασχόληση, του οποίου το κύριο χαρακτηριστικό ήταν ότι γκρίνιαζε διαρκώς για την κατάντια του κόσμου μετά την Πτώση του Τείχους γερμένος, λόγω του ποτού, στο τραπέζι της κουζίνας, ενώ η μαμά της Μαρίας έριχνε πασιέντζες στην ελεύθερη επιφάνεια του τραπεζιού. Η Μαρία φρόντιζε να βρίσκεται στο σπίτι όσο γινόταν λιγότερο, κι όταν βρισκόταν φρόντιζε να ξεκαθαρίζει σιγά σιγά και να πακετάρει τα πράγματά της, ώστε στην πρώτη ευκαιρία να μετακομίσει εύκολα. Όταν τελείωσε το σχολείο γράφτηκε σε ένα Κέντρο Ελευθέρων Σπουδών για γραφίστες και βρήκε μια θέση σερβιτόρας για να βγάζει τα δίδακτρά της. Την επόμενη χρονιά με τη βοήθεια του προφέσορα έπιασε δουλειά στο γνωστό μας διαφημιστικό γραφείο (αυτό όπου έκανε με το ασημί βεσπάκι της όλες τις εξωτερικές δουλειές, γλιστρώντας ανάμεσα στα βραδυκίνητα τρόλεϊ) και δυο μήνες αργότερα μετακόμισε στο δυάρι της πλατείας Βικτωρίας.
Η πλατεία Βικτωρίας είναι μια καρδιά με δύο διαφορετικές πηγές αίματος, φυσικά συγκοινωνούσες: το αίμα μιας (ελληνικής κοπής) αστικής τάξης με αρκετά βαθιές τη μνήμη και την αγάπη για την πόλη, και το αίμα ενός αστικού περιθωρίου που έδινε τον παλμό κυρίως τη νύχτας - στα μαγαζιά της και τα μπαρ, τα καφενεία των στοιχημάτων και τα φλιπεράδικα, και βέβαια (σ' αυτούς όχι τη νύχτα) στους αμέτρητους, κρυφούς και φανερούς, διάχυτους παντού γύρω από την πλατεία, οίκους ανοχής. Στη δεκαετία του '90 η πλατεία ήταν φαινομενικά η ίδια καρδιά, αλλά το αίμα της είχε αρκετά αλλάξει: το πρώτο είχε λιγοστέψει και παλιώσει, το δεύτερο είχε ανανεωθεί από τους μετανάστες των Βαλκανίων (που δεν ανήκαν όλοι στο περιθώριο, όλοι όμως, καθώς ήταν παράνομοι στην αρχή, βοηθήθηκαν από αυτό να εγκατασταθούν εδώ). Μια τρίτη αρτηρία επίσης είχε τώρα ανοίξει, ρουφώντας ροή από τις δύο παλιές. Την αποτελούσαν μετανάστες νόμιμα εγκαταστημένοι πια, με τα μαγαζιά τους και τα παιδιά στα σχολεία, νεαροί περαστικοί ενοικιαστές, φοιτητές ή εργαζόμενοι, σε φτηνά παλιά διαμερίσματα, καθώς και κάποιες ελάχιστες καινούργιες οικοδομές που προσπαθούσαν να πουληθούν με την υπόσχεση μιας μελλοντικής αναβάθμισης. Όλα σκόρπιες προσπάθειες να ζωντανέψει η περιοχή με καινούργιο αίμα, αίμα με τη διφορούμενη ιδιότητα να μην έχει αναμνήσεις. (Να μην αγαπά τόσο τη γειτονιά, να μην τη μισεί τόσο, να μην τη λυπάται, μονάχα να τη ζει). Σ' αυτή την κατηγορία ανήκε και η Μαρία. Εκτός από τους μετανάστες που έβλεπε από το μπαλκόνι της, ανάμεσα από τις μουριές, να κάθονται στα παγκάκια, υπήρχαν κι αυτοί που βοηθούσε: το ένα δωμάτιο, όπως ήταν η συμφωνία με τον προφέσορα, το είχε παραχωρήσει για τη φιλοξενία μεταναστών με την οικονομική βοήθεια της οργάνωσης.
Οι Πολίτες του Πλανήτη, στους οποίους η Μαρία γράφτηκε πάντα με την καθοδήγηση του προφέσορα, ήταν μια ευρωπαϊκών προδιαγραφών (και κονδυλίων) οργάνωση που, πίσω από τη βιτρίνα των προσπέκτους, των συναυλιών και των αργόσχολων φοιτητών στις συνελεύσεις της, βοηθούσε ουσιαστικά τους μετανάστες: τους μάθαινε ελληνικά, τους έβρισκε γιατρούς, δουλειά και στέγη, βοηθούσε να προμηθευτούν χαρτιά. Η Μαρία δεσμεύτηκε (όχι μονάχα από υποχρέωση, το ήθελε πραγματικά) να τους φιλοξενεί για λίγο καιρό τον καθένα στο διαμέρισμα, αλλά προτίμησε να κρατήσει για δικό της το πίσω δωμάτιο, για να έχει ησυχία. Έτσι, ενώ το μπροστινό το παρουσίαζε στους μη μυημένους ως δωμάτιο της συγκατοίκου της, στο πίσω, χαρούμενη για τον πρώτο τελείως ιδιωτικό της χώρο, άπλωσε τα τελάρα και τα καβαλέτα της κάτω από το πορτοκαλί φως. Τέλος, βέβαιη ότι έτσι του άνοιγε προοπτικές, έγραψε και τον Ανέστη στην οργάνωση.
«Εγώ εθελοντής; Δεν είμαστε καλά!», ήταν η πρώτη αντίδρασή του.
Κι όμως, σύντομα έγινε εθελοντής από τους συνεπέστερους: είχε αντιληφθεί τις ευκαιρίες.
Τη μέρα που η αφίσα της επιλέχτηκε για να εκπροσωπήσει την οργάνωση, η Μαρία κι ο Ανέστης το γιόρτασαν με μια ολονυχτία έρωτα: ζωγράφισαν (κυριολεκτικά, εκτός από μεταφορικά) ο ένας στο σώμα του άλλου επί ώρες, και το πρωί βρήκε τελάρα και πινέλα ταλαιπωρημένα και σε περίεργες θέσεις κάτω από το πορτοκαλί φως. (Δεν υπήρχε εδώ πρωινός ήλιος, στο δωμάτιο αυτό ο ήλιος έμπαινε μόνο όταν η ζωγραφική το απαιτούσε).
Τις επόμενες μέρες η Μαρία σκέφτηκε εντατικά: ως τώρα με τον Ανέστη είχαν μια σιωπηρή σύμβαση, να χωρίζουν για λίγο κάθε φορά που έρχονταν πολύ κοντά. Σαν να τους κυρίευε ένα ένστικτο ανασύνταξης δυνάμεων, Τη σύμβαση αυτή η Μαρία την είχε μεταφράσει στην «ελευθερία» να ζει πάντα με το αύριο απρογραμμάτιστο. Σε αντιστάθμισμα, έτρεχε διαρκώς να προλάβει το παρόν. Όμως να που τώρα, με τη διάκριση της αφίσας, άρχισε για πρώτη φορά να διακρίνει αχνά εκείνη την απροσδιόριστη οντότητα, την άγνωστη στο πατρικό της σπίτι, στον τρόπο που μεγάλωσε αλλά και στον Ανέστη, που οι άνθρωποι αποκαλούν συνήθως μέλλον. Άρχισε παραδείγματος χάριν να κάνει σχέδια για να προωθήσει μια έκθεση με graffiti (του Ανέστη) στα πλαίσια του συνεδρίου στο νησί. Όμως τα πράγματα περιπλέχθηκαν, γιατί περίπου ταυτόχρονα με αυτή την πρωτόγνωρη νεφελώδη οντότητα, το μέλλον, εμφανίστηκε στη ζωή της κι ο Χάρης. Η επιστροφή της τώρα στα αληθινά της συναισθήματα (στον Ανέστη) ήταν λοιπόν μια προσπάθεια απλοποίησης.
«Κι ο Χάρης;» ρώτησε τώρα ο Ανέστης, πετώντας στα σκουπίδια το διαλυμένο κυπελλάκι του καφέ, κι ενώ ο ήλιος στο δωμάτιο του ξενοδοχείου είχε αρχίσει να τον ενοχλεί.
«Θα του μιλήσω την κατάλληλη στιγμή», απάντησε η Μαρία. «Αλήθεια, πού έχει πάει;»
Υποψίες
Το Εθνικό Θαλάσσιο Πάρκο δεν ήταν κάποιο περιφραγμένο πάρκο, αλλά το ίδιο το νησί και η θάλασσά του με τα ερημονήσια της, σε μια έκταση μετρημένη σε χιλιάδες τετραγωνικά χιλιόμετρα και χωρισμένη σε ζώνες. Στις πιο αυστηρές απαγορευόταν κάθε δραστηριότητα, ενώ για τις άλλες ίσχυαν προγράμματα αειφορικής διαχείρισης θαλασσίων πόρων.
Ο πιο διάσημος κάτοικος του πάρκου ήταν (όσο ζούσε) ο Ιάσονας. Σύχναζε στη μικρή παραλία «του» με την άμμο και τα σκόρπια βράχια, ενώ λίγο πιο πέρα, κρυμμένη από τα αδιάκριτα βλέμματα, βρισκόταν η σπηλιά του. Εκεί κοντά τον είχαν πρωτοβρει, μια μικρή φώκια - καλόγερο χωρίς τη μαμά της.
Ο Χάρης κατέβηκε εύκολα στη μικρή παραλία. Στάθηκε πρώτα και κοίταξε τη θάλασσα. Το νερό έδινε την παράξενη εντύπωση ότι σε αυτό το σημείο η ζωή στα σπλάχνα του είχε πεθάνει. Στράφηκε έπειτα προς μια συστάδα πέτρες πάνω στην άμμο, ένα αυτοσχέδιο μνήμα: κάτω από ένα μικρό προστατευμένο τύμβο βρισκόταν θαμμένος ο Ιάσονας.
Ο Χάρης στάθηκε κοιτάζοντας το βουναλάκι της άμμου. Προσπάθησε να συλλάβει το νόημα ενός τέτοιου φόνου. Θα το κατανοούσε αν ήταν οι ψαράδες, μα κάτι του έλεγε ότι οι ψαράδες δεν θα άφηναν το κουφάρι πίσω τους, θα έπαιρναν τη φώκια μαζί τους. Αυτός που το έκανε ήθελε η φώκια να βρεθεί, ήθελε να τονιστεί η συμβολική σημασία του Ιάσονα. Είτε γιατί πράγματι ο ένοχος ήταν «αντίπαλος» των οικολόγων, είτε για άλλους, πιο περίπλοκους λόγους, βάσει της παμπάλαιας μεθόδου της γνωστής ως προβοκάτσιας. (Ο Ιάσονας νεκρός: οι αξίες μας κινδυνεύουν). Και ο τάφος αυτός, γελοίος τάφος, ανάξιος ενός περήφανου θαλασσινού ζώου, έμοιαζε να συνεχίζει αυτή την προβοκάτσια: Ο Ιάσονας νεκρός, να μην το ξεχνάμε ποτέ.
Στο χώρο βασίλευε ησυχία κι ο ήλιος είχε αρχίσει να καίει. Μια περίεργη αίσθηση κυρίευσε τον Χάρη, πως από στιγμή σε στιγμή η φώκια, τεράστια τώρα στη φαντασία του μα πάντα καλοσυνάτη, θα αναδυόταν από τη θάλασσα, ένα αγαθό τέρας, και θα ορθωνόταν πάνω από τους βράχους. Θυμήθηκε τις αφηγήσεις για το ποιος και πώς είχε βρει το κουφάρι. Μοιραία συλλογίστηκε τον Άλεξ, τον παράξενο εθελοντή με πρόσωπο σαν Ινδιάνου, που βρισκόταν τώρα στη Νέα Ορλεάνη. Γιατί τώρα ειδικά έπρεπε να πάει στη Νέα Ορλεάνη; Τι θα πει να γνωρίσει την άλλη πατρίδα του; Τόσα χρόνια δεν την είχε γνωρίσει, θα έφευγε η Νέα Ορλεάνη από τη θέση της;
Επιστρέφοντας στο λιμάνι, διέκρινε δυο φιγούρες που περπατούσαν πλάι πλάι στην άκρη της προκυμαίας, δυο γνώριμες φιγούρες. Η Μαρία και η Εσινέ, καταμεσήμερο, έμοιαζαν να λιώνουν στον ήλιο και την άλλη στιγμή να ανασυντίθενται, εξυφαίνοντας ηδονικά μια μυστηριώδη ελληνοτουρκική συνωμοσία. Το ελαφρό αεράκι έφερνε, αποδυναμωμένο, το κρύσταλλο του γέλιου τους.
Σεισμός
Το απόγευμα ο Χάρης παρατήρησε πως ο Ανέστης και η Μαρία ήταν πιο παράξενοι από ό,τι συνήθως, σαν κάτι να του έκρυβαν και ταυτόχρονα κάτι να προσπαθούσαν να του πουν. Με κρυφή αναστάτωση και θυμό, αλλά και την ανακούφιση του επιτέλους, ο Χάρης κατάλαβε. Ήταν αρκετά δίκαιος για να θυμηθεί ότι λίγο καιρό πριν ήταν ο ίδιος που είχε πάρει την απόφαση να χωρίσει με τη Μαρία, αν και δεν είχε κάνει τελικά τίποτα. Ούτε και τώρα έκανε, περίμενε.
Το βράδυ, στο μπαρ που υποδεχόταν με το καμπανάκι τους φανταστικούς πειρατές, η Μαρία χόρευε ασταμάτητα. Κανείς από τους δυο, ο Χάρης ή ο Ανέστης, δεν την ενόχλησε, ήταν σαν να εκτελούσε μια τελετουργία που δεν τους αφορούσε. Μόνο η Εσινέ χόρεψε μαζί της όταν εμφανίστηκε λίγο πριν κλείσει το μπαρ, έμοιαζε όμως και αυτή περισσότερο από ποτέ από έναν άλλο κόσμο, δικό της, έναν κόσμο στον οποίο μόνο η Μαρία μπορούσε κάπως να εισχωρήσει.
Την άλλη μέρα ξύπνησαν με την είδηση του σεισμού στην Τουρκία. Η Εσινέ μάζεψε άρον άρον τα πράγματά της. Το επίκεντρο του σεισμού ήταν βέβαια μακριά από την Πόλη, από το σπίτι της, αλλά κι εκεί είχαν ταρακουνηθεί. Και καθώς οι πληροφορίες ήταν αντικρουόμενες κι αβέβαιες, όλοι θεώρησαν αυτονόητο πως έπρεπε να επιστρέψει στη χώρα της.
Ο Ανέστης ωστόσο δεν μπόρεσε να κρύψει μια δυσαρέσκεια: με τα νέα από την Τουρκία, η διαφήμιση της έκθεσης με graffiti και όλες οι εκδηλώσεις των εθελοντών διακόπηκαν. Όλοι έλεγαν ότι τώρα έπρεπε πάνω από όλα να βοηθήσουν τους Τούρκους. Ακόμα και τα χρήματα για τις εκδηλώσεις στο νησί κάποιοι είπαν ότι έπρεπε κανονικά να πάνε τώρα στους σεισμόπληκτους. Γραφειοκρατικά εμπόδια ωστόσο, αποφάσεις ακολουθούμενες από τις αναιρέσεις τους και μηνύματα χωρίς προορισμό οδήγησαν σε σύγχυση και δεν φαινόταν πως μπορούσε να γίνει κάτι ουσιαστικό. Ο Χάρης, η Μαρία κι ο Ανέστης αποφάσισαν να φύγουν αργά το βράδυ με το τελευταίο ιπτάμενο.
Η Μαρία τακτοποίησε τα χαρτιά της, ανάμεσά τους κι εκείνα τα σκίτσα του Ανέστη που την παρίσταναν πάνω στο βράχο. Το απόγευμα, ξυπνώντας από ένα σύντομο ύπνο, ο Χάρης τη βρήκε να κάθεται στο μπαλκόνι και να μελετάει ένα κείμενο της οργάνωσης που συνόδευε τη (διαλυμένη) έκθεση φωτογραφίας και graffiti: Να γοητεύσουμε τον θεατή... να τον κάνουμε μέτοχο και κοινωνό της δράσης μας. Να ηλεκτριστεί. Ο Ανέστης κοιμόταν.
«Πάω μια βόλτα», είπε ο Χάρης.
Στο λιμάνι, από όπου ο ήλιος είχε πια αποτραβηχτεί, ένας τουρίστας προσπαθούσε να πουλήσει τις ακουαρέλες του, που τις είχε απλώσει κατάχαμα.
Δίπλα του, πάνω σε ένα στύλο της ΔΕΗ, μια αφίσα των οικολόγων έδειχνε το μισό πρόσωπο του Ιάσονα, με το κεφάλι χωρίς αυτιά και τα πελώρια μουστάκια του, που έμοιαζαν να αγγίζουν σχεδόν τον φωτογράφο. Το άλλο μισό πρόσωπο είχε σκιστεί.
Τότε εμφανίστηκε από το δρόμο της χώρας μια παλιά μοτοσικλέτα, με οδηγό μια γνώριμη φιγούρα με γκρίζα γένια: ο προφέσορας.
«Το διαλύσαμε», είπε, καθώς φρενάρισε δίπλα στον Χάρη. «Αφορμή ζητούσαμε, μου φαίνεται».
Φαινόταν θυμωμένος που το είχαν διαλύσει, μετά από λίγες στιγμές ανάλαφρης φλυαρίας ωστόσο η διάθεσή του άλλαξε:
«Έχεις λίγο χρόνο;», είπε στον Χάρη. «Κερνάω καφέ στο μαγαζί».
Στο κάστρο
Το μαγαζί του προφέσορα βρισκόταν στη καρδιά του κάστρου, σε ύψωμα που έβλεπε τη θάλασσα προς τη δύση. Στεγασμένο στο κατώι ενός αρχοντικού, πουλούσε μαριονέτες και κούκλες. Μερικές ήταν κεφάλια μόνο, στηριγμένα σε ξύλινες βέργες, κι όλες μαζί έμοιαζαν να συνθέτουν ένα θίασο με οργανωμένη δομή και μοιρασμένους ρόλους. Ήταν φτιαγμένες σε διάφορα μεγέθη, κι ο Χάρης πρόσεξε ότι η ίδια ακριβώς φιγούρα επαναλαμβανόταν σε μικρό και σε μεγάλο μέγεθος.
«Οι μικρές είναι για να αφηγείσαι συνοπτικά μια ιστορία», εξήγησε ο προφέσορας. «Η ίδια κούκλα σε μεγάλο μέγεθος χρησιμεύει για το γκρο πλαν. Για να προβάλλονται οι ατομικές πράξεις, οι χαρακτήρες».
Το κεφάλι του προφέσορα ήταν κι αυτό προς στιγμήν μια κούκλα βυθισμένη στο ημίφως. Ο μάγος που κινεί τα νήματα, σκέφτηκε ο Χάρης κι αναρωτήθηκε ποια ακριβώς αρμοδιότητα είχε ο προφέσορας στους Πολίτες του Πλανήτη.
«Πόση ζάχαρη;» Ο οικοδεσπότης ακούστηκε πίσω από ένα παραβάν, σε λίγο εμφανίστηκε με δυο καφέδες στα χέρια.
«Λοιπόν εσύ;» ρώτησε τον Χάρη.
«Τι εγώ;»
«Πώς βρέθηκες στους Πολίτες;»
«Από τη σχολή μου. Υπήρχε βέβαια και μια παράδοση από το σπίτι, οι γονείς μου ήταν παλιά σε διάφορες οργανώσεις. Η μητέρα μου ήταν μέλος σε μια αριστερή νεολαία».
Τα μάτια του προφέσορα παιχνίδισαν καθώς άναβε τσιγάρο. («Δεν καπνίζω», είχε μόλις αποκριθεί ο Χάρης στο κέρασμά του.)
«Στην πραγματικότητα, πάντως», συνέχισε ο Χάρης κοιτάζοντας το κεφάλι μιας κούκλας με λευκό αραχνοΰφαντο πέπλο, «δεν πολυσυζητάω με τη μητέρα μου για τέτοια θέματα. Με ενοχλεί που όλο μου λέει εμείς είχαμε σκοπούς».
«Κι εσύ τι της απαντάς;»
« Τι απόγιναν τόσα χρόνια μετά οι σκοποί σας, της απαντάω. Γιατί αυτά που κάνει στη δουλειά της, συμβολαιογράφος είναι, δεν έχουν σχέση με τίποτα σκοπούς».
Ο προφέσορας τον κοίταξε κατάματα.
«Εσύ έχεις σκοπούς;» ρώτησε.
«Εγώ... δεν ξέρω», απάντησε ο Χάρης συνεχίζοντας να κοιτάζει αφηρημένα την ίδια κούκλα, που έμοιαζε με αιθέριο πλάσμα, με φάντασμα. «Εγώ θέλω να πάω ένα ταξίδι με το αυτοκίνητό μου», συμπλήρωσε κάπως απότομα, κοιτάζοντας επιτέλους τον συνομιλητή του. «Ένα μεγάλο ταξίδι, κι όπου με βγάλει».
«Ωραίος σκοπός», είπε ο προφέσορας τινάζοντας τη στάχτη του στο τασάκι. «Πραγματικά ωραίος σκοπός για έναν άντρα».
Ο Χάρης δεν απάντησε. Δεν ξέρω εσύ τι κάνεις από σκοπούς αλλά πάντως καλά περνάς, ήθελε να του πει. Οι οργανώσεις, οι κούκλες σου. Αθήνα, νησί, ταξίδια...
«Εσύ μια χαρά είσαι», ξεστόμισε τελικά. «Κάνεις αυτό που θέλεις, εκφράζεσαι, δημιουργείς».
«Με τα χρόνια μαθαίνεις», απάντησε ο προφέσορας αόριστα.
«Μπα, δεν είμαι σίγουρος γι' αυτό», αντιγύρισε ο Χάρης, με τη σοβαρότητα των νέων που μιλάνε για τον χρόνο σαν να έχουν κιόλας γεράσει. Και παίρνοντας ξαφνικά την απόφαση, τόλμησε τη στροφή στην κουβέντα:
«Έτσι και η Μαρία. Καλλιτέχνης κι αυτή σαν εσένα, εκφράζεται».
«Εγώ καλλιτέχνης; Πώς σου ήρθε;» γέλασε ο προφέσορας.
Ο Χάρης έδειξε ερωτηματικά τις κούκλες.
«Εγώ δεν φτιάχνω κούκλες, μόνο τις πουλάω. Και να σου πω, δεν ξέρω αν οι καλλιτέχνες. Τι είπες ακριβώς για τους καλλιτέχνες;»
«Ότι μπορούν και εκφράζονται. Να, η Μαρία. Είναι τόσο, πώς το λένε, πληθωρική. Σαν να εκφράζεται και για τους δυο μας. Δεν την προλαβαίνω».
Ο προφέσορας τον κοίταξε με ενδιαφέρον, κι ο Χάρης αποφάσισε να γίνει ακόμα πιο ευθύς.
«Τι γνώμη έχεις γι' αυτήν;» ρώτησε.
«Δεν την ξέρω καλά», απάντησε ο προφέσορας ύστερα από σύντομη σκέψη. «Το παλεύει, έτσι μου φαίνεται».
Έπειτα συμπλήρωσε με μια ιδέα νοσταλγίας:
«Τον πατέρα της ήξερα».
Προφέσορας
Ο προφέσορας είχε δεχτεί το ψευδώνυμό του με αυτοσαρκαστική διάθεση: πίστευε πως τίποτα δεν ήταν ικανός να διδάξει, κι ότι ελάχιστα έργα άξια λόγου είχε να επιδείξει από τη ζωή του.
Στα παιδικά του χρόνια άκουγε τους γονείς και τους συγγενείς του να μιλάνε διαρκώς για τον ωραίο μελλούμενο κόσμο, τον γεμάτο δικαιοσύνη, ελευθερία και χαρά. Ταυτόχρονα τους έβλεπε να εξαφανίζονται ένας ένας, διωκόμενοι από τους συμπολίτες τους που είχαν διαφορετική αντίληψη για τον μελλούμενο κόσμο - ακόμα και ελάχιστα διαφορετική. Την ενήλικη ζωή του την πέρασε στα κόμματα της αριστεράς, όπου έμαθε καλά την τέχνη να οργανώνει και να καθοδηγεί ανθρώπους. Κατά τα άλλα, τον περισσότερο καιρό ήταν χωρίς κανονική δουλειά.
Στη δικτατορία δεν τον πείραξε κανένας, μα ούτε και δουλειά μπορούσε να βρει. Απλά περνούσε τον καιρό του στο καφενείο της γειτονιάς του στο Μοσχάτο, ζώντας με τη βοήθεια φίλων. Στη μεταπολίτευση, και ιδίως όταν προέκυψε κυβέρνηση φιλική στους παλιούς αγωνιστές, φρόντισε με τις γνωριμίες του να βολέψει αρκετούς από τους καφενόβιους φίλους. Από το '90 και μετά ωστόσο, άρχισε να τα βλέπει αλλιώς τα πράγματα: ή θα καταντούσε ένας γραφειοκράτης κομματικός υπάλληλος ή θα βάδιζε σε καινούργιους δρόμους. Προτίμησε το δεύτερο: οι εθελοντικές και οι μη κυβερνητικές οργανώσεις, τα δίκτυα και οι ομάδες κοινωνικής παρέμβασης θα ήταν το νέο πεδίο δράσης του. Εκεί διαφαινόταν το μέλλον των κοινωνικών ζυμώσεων, σ' αυτά τα ασαφή ακόμα σχήματα. Έχοντας πλούσια πείρα και διασυνδέσεις σύντομα βοήθησε πολλούς εθελοντές να οργανωθούν, σχεδόν επαγγελματικά. Και περιβαλλοντικές οργανώσεις καθοδήγησε, και με μαθητικές ομάδες ακόμα συνεργάστηκε. Την ίδια εποχή άνοιξε στο νησί και το μαγαζί με τις κούκλες. Ήταν η πρώτη φορά που έκανε δική του δουλειά. (Στο ρελαντί. Να τον ηρεμεί και να τον διασκεδάζει).
Όσο για τη στρατολόγηση μελών αποδείχτηκε εύκολη, αν και ασταθής: οι καινούργιες γενιές θεωρούσαν τη συμμετοχή σε μια εθελοντική οργάνωση κάτι σαν κοινωνικό τίτλο, που πρόσθετε στο image τους. Οι συναντήσεις με μαθητές και φοιτητές σχεδόν πάντα απέδιδαν καρπούς. Όταν σε εκείνη την εκδήλωση με τις μαθητικές ομάδες έπεσε πάνω στη Μαρία συγκινήθηκε βέβαια (ήταν η κόρη του παλιού του φίλου), μα πέρα από αυτό μάντεψε και τις ικανότητές της: το νήπιο με τις ματάρες και τα κοτσιδάκια μέσω του οποίου ο μακαρίτης φίλος του τους τουμπάριζε όλους και τους έκανε τράκες αγύριστες, είχε εξελιχθεί σε ένα γεμάτο πάθος πλάσμα που σαγήνευε σαν μάγισσα.
Κι ο Χάρης, τώρα εκεί μπροστά του, κι αυτός σαγηνεμένος ήταν.
Πάντα ξένος
Παρά την έκπληξη που του προκάλεσε η δήλωση τον πατέρα της ήξερα, ο Χάρης παρέμεινε σιωπηλός. Μα ο προφέσορας, αντί να προχωρήσει σε διευκρινίσεις, τον ρώτησε αναπάντεχα:
«Την αγαπάς;»
Τώρα τι να του έλεγε; Και τι σε νοιάζει εσένα;
Απάντησε αόριστα:
«Νομίζω ναι... αγαπώ το μυστήριό της...»
Και ύστερα από μικρή παύση, συμπλήρωσε:
«Ξέρεις, τα φτιάξαμε ακριβώς την ίδια μέρα που βρέθηκε νεκρός ο Ιάσονας».
Στη στιγμή η έκφραση στο πρόσωπο του συνομιλητή σκλήρυνε, έγινε σχεδόν εχθρική:
«Σημαδιακό», σχολίασε, σε φανερά ειρωνικό τόνο.
Παρά την αντίδραση, ή ίσως εξαιτίας της, ο Χάρης έκανε μια δεύτερη προσπάθεια:
«Τραγικό αυτό που έγινε, δεν συμφωνείς; Ποιος μπόρεσε, αλήθεια, να το κάνει;»
Ο προφέσορας κούνησε αόριστα το κεφάλι. Φαινόταν καθαρά πως η κουβέντα τον ενοχλούσε, ωστόσο είπε, με ύφος που δικαίωνε το ψευδώνυμό του:
«Θέλει πολλή δουλειά ακόμα αυτή η υπόθεση. Των οικολόγων εννοώ. Για τη συνειδητοποίηση του κόσμου. Δεν έχουμε λάβει υπόψη όλες τις κοινωνικές παραμέτρους».
Ο Χάρης θυμήθηκε τότε κάτι που του είχε πει η Μαρία, ότι και μόνο με την υπόνοια ότι κάποιος από μέσα, από τις οργανώσεις των εθελοντών, είχε κάνει τη δουλειά, ο προφέσορας γινόταν έξω φρενών: το παρελθόν του τον έκανε πολύ ευαίσθητο μπροστά σε μια πιθανή προδοσία ή μια τέτοια απειθαρχία. Έτσι με κρύα καρδιά είχε υποστηρίξει κι αυτός την επικρατούσα άποψη ότι ο ένοχος ή οι ένοχοι ήταν κάποιος ή κάποιοι απ' έξω, πιθανότατα οι ντόπιοι ψαράδες. Μα και με αυτή την εκδοχή είχε αποφύγει να ασχοληθεί σοβαρά, γιατί οι ψαράδες ήταν «ο λαός». Που θεωρητικά δεν είναι ποτέ ο ένοχος, είναι πάντα το θύμα.
Ο προφέσορας άναψε τα φώτα του μαγαζιού. Απ' έξω ακουγόταν μουσική, ρεμπέτικα: το ταβερνάκι του κάστρου είχε αρχίσει να υποδέχεται τους βραδινούς πελάτες του. Η κίνηση της Χώρας έφτανε ως επάνω σαν μπερδεμένο βουητό.
Ο Χάρης θυμήθηκε τη βόλτα του πριν λίγες μέρες εδώ, στο κάστρο. Στη σιωπή του μεσημεριού, που φύλαγε στις κόχες της μυστικά αιώνων.
Πολιτισμοί της Μεσογείου, αναλογίστηκε με φιλοσοφική διάθεση.
Θυμήθηκε το πρόσωπο του Ιάσονα στην κολώνα της ΔΕΗ, κάτω στο λιμάνι. Στη σκισμένη αφίσα. Του φάνηκε πώς άξιζε τον κόπο να επιμείνει λίγο ακόμα:
«Ο Άλεξ - τον ξέρεις, έτσι; - πρέπει να έπαθε μεγάλο σοκ. Που βρήκε το πτώμα, θέλω να πω».
Ο προφέσορας κοίταζε αλλού:
«Ναι, μεγάλο», είπε μάλλον αδιάφορα, ανοίγοντας ταυτόχρονα την τηλεόραση σε μια γωνιά του μαγαζιού.
Το δελτίο ειδήσεων είχε ρεπορτάζ από την Τουρκία. Μη κυβερνητικές οργανώσεις είχαν σπεύσει στον τόπο του σεισμού.
Ο Χάρης κοίταξε το ρολόι του.
«Πρέπει να πηγαίνω, να προλάβω τους άλλους. Φεύγουμε απόψε, με το τελευταίο ιπτάμενο».
«Να σε κατεβάσω στο λιμάνι;»
«Όχι, θα πάρω το λεωφορείο. Γεια χαρά».
Στο λιμάνι πέρασε από το ξενοδοχείο ίσα ίσα για να πάρει το σάκο του. Η Μαρία κι ο Ανέστης είχαν ήδη φύγει, τους πρόλαβε στην επιβίβαση. Μέσα στο ιπτάμενο κούρνιασε στη θέση του και κόλλησε το πρόσωπο στο τζάμι. Τα εσωτερικά φώτα του σκάφους έκρυβαν το σκοτάδι της θάλασσας και καθρέφτιζαν τους επιβάτες, μαζί και τον ίδιο. Κοίταξε με θλίψη το πρόσωπό του: μάταια παρίστανε τον εθελοντή, δηλαδή έναν άνθρωπο που συνδημιουργεί τον κόσμο. Θα του φαινόταν πάντα ξένος, τυλιγμένος σε μια περιρρέουσα αύρα τρομακτικών ανθρώπων, που μέσα της η φιλία θα βιωνόταν πάντα ως κάτι εξαιρετικό και τραγικό.
Ξεκαθάρισμα
Αν και με λίγη καθυστέρηση, η Μαρία μίλησε τελικά ξεκάθαρα στον Χάρη για την ίδια και τον Ανέστη. Του είπε ότι τα είχαν και πριν, κι ότι ήθελε και πάλι να είναι μαζί του. Ο διάλογος δεν ήταν ήρεμος, αλλά σε γενικές γραμμές η Μαρία ήταν ειλικρινής: προτιμούσε, ομολόγησε, τον Ανέστη γιατί δεν της ζητούσε να είναι τέλεια, μαζί του δεν χρειαζόταν να ανταποκρίνεται σε ένα ρόλο. Ο Ανέστης είχε τα δικά του προβλήματα και πάλευε σκληρά για να τα βγάλει πέρα. Και με τους εθελοντές δούλευε πολύ περισσότερο από τον Χάρη. Ενώ ο Χάρης όλο της ζητούσε...
Ο θυμός του Χάρη προς στιγμήν φούντωσε: α υ τ ό ς της ζητούσε;
Ωστόσο ως προς τα υπόλοιπα η σύγκριση με τον Ανέστη του φάνηκε αρκετά δίκαιη.
«Γιατί δεν μου το είπες αμέσως;» ρώτησε.
Στην κουζίνα, εκείνη ξέπλενε κάτι στο νεροχύτη. Ύψωσε τη φωνή της:
«Περίμενα την κατάλληλη στιγμή. Δεν ήθελα να σε κοροϊδέψω.»
Παρά την ένταση, η φωνή της ακούστηκε ξεψυχισμένη. Έκλεισε τη βρύση κι ήρθε και στάθηκε στην πόρτα του δωματίου. Έσπρωξε τα μαλλιά της προς τα πίσω και τον κοίταξε.
Για μια στιγμή ήταν μονάχα ο Χάρης και η Μαρία, στο φως ενός απογεύματος.
Έπειτα εκείνη ξαναμπήκε στην κουζίνα κι ο Χάρης δεν της είπε ότι κι αυτός από την πλευρά του περίμενε την κατάλληλη στιγμή για να της πει να χωρίσουν. Ότι το είχε αποφασίσει πριν ακόμα πάνε στο νησί, ότι ένιωθε ήδη εξουθενωμένος από τον πολυάσχολο κόσμο της, στον οποίο ο ίδιος δεν κατάφερνε να μπει. Έμεινε για λίγο σιωπηλός.
«Θα σε πάρω, αν χρειαστεί», είπε τέλος.
Κι έφυγε. (Πήρε τα σιντί του, άφησε κάτι βιβλία του).
Μέχρι να φτάσει από τη Βικτώρια στα Εξάρχεια είχε ηρεμήσει αρκετά: καλύτερα ο Ανέστης παρά ο Άλεξ.
Το Σαββατόβραδο η Ομόνοια ήταν όπως πάντα φωτεινή: Athens Acropol Grecotel, Omonia Grand Hotel, Hotel la Mirage, Hondos Center. Το κορίτσι στη γιγαντοαφίσα του πολυκαταστήματος έλαμπε, καλοκαιρινό ακόμα, με δόντια μαργαριτάρια. Στο μαγαζί με τα παγωτά το γνώριμό του κορίτσι με την κόκκινη στολή ήταν στη θέση του. Αυτή τη φορά ο Χάρης χαμογέλασε εγκάρδια.
«Εσύ διακοπές;» ρώτησε.
«Έχω μαθήματα στη σχολή μου», του απάντησε, κι εκείνος έδειξε ξαφνικά ενδιαφέρον:
«Σχολή; Τι σχολή;»
«Πηγαίνω σε μια σχολή Αισθητικής», του εξήγησε. «Πρέπει να δώσω για πτυχίο τον άλλο μήνα, κι έχω λίγο άγχος... Είναι και η δουλειά, πού χρόνος για διάβασμα... Τι θα πάρεις;»
Πήγε να της πει το γνωστό, αλλά συγκρατήθηκε: πώς ήταν δυνατό να θυμάται;
«Κρέμα σοκολάτα με τρούφα και σιρόπι βύσσινο».
Το χέρι της κάτω από τη χαρτοπετσέτα τον άγγιξε: η ίδια πάντα, φευγαλέα, αίσθηση οικειότητας.
Στον πάγκο με τα έντυπα προμηθεύτηκε τις δυο του κυριακάτικες κι έπειτα φορτώθηκε τη σακούλα και πήρε να ανεβαίνει τη Θεμιστοκλέους. Στο δωμάτιό του, αφού ξεχώρισε τα ένθετα, επιδόθηκε με άνεση στο απολαυστικό πρώτο ξεφύλλισμα, χωρίς να έχει αυτή τη φορά κάτι ιδιαίτερο να ψάξει: το Ατέλειωτο Αίνιγμα είχε τελειώσει.
Πέρασε μια μοναχική εβδομάδα στους δρόμους και στα ιντερνέτ καφέ. Δεν είχε πια όρεξη να πάει ένα μεγάλο ταξίδι, κι αντί γι' αυτό αποφάσισε να ασχοληθεί σοβαρά με το μέλλον του: θα ζητούσε από τον πατέρα του, στην Αμερική, να του βρει άκρες για μεταπτυχιακά.
Να φύγει. Για πολύ καιρό.
Μέχρι τότε, θα πήγαινε ίσως σε καμιά συνάντηση των Πολιτών, αλλά με τη Μαρία ούτε κουβέντα πια. Άλλωστε ούτε ένα τηλέφωνο δεν τον ξαναπήρε.
Ασφαλώς και σκεφτόταν τον Χάρη η Μαρία. Και πως ήταν άδικη, κι αυτό το σκεφτόταν: μαζί του, κι όχι με τον Ανέστη, είχε μοιραστεί εκείνες τις ώρες στο νησί, τις ώρες που αντί να είναι ώρες διακοπών ήταν μόνο ώρες χωρίς Ιάσονα. Τον είχε ζαλίσει τότε στη φλυαρία, μα ο Χάρης είχε καταλάβει.
Κάποτε του είχε πει ότι ήθελε να μείνουν μαζί. Πώς της είχε έρθει; Έτσι για να τον δοκιμάσει το είπε. Ή μήπως το ήθελε στ' αλήθεια;
Κατά βάθος ήξερε πως τίποτα δεν της «ζητούσε» η Χάρης, πως σε τίποτα δεν την «καταπίεζε». Πώς δεν ήταν παρά η ματιά του επάνω της, εκείνη η εκστατική ματιά του ειδικά στην αρχή, που την ωθούσε να έχει η ίδια απαιτήσεις από τον εαυτό της, να προσπαθεί να αποδείξει ότι την άξιζε αυτή τη ματιά. Και ήξερε ότι προτίμησε τον Ανέστη ακριβώς γι' αυτό: γιατί αντίθετα από τον Χάρη, εκείνος καθόλου δεν την ωθούσε να έχει απαιτήσεις από τον εαυτό της, χρόνια τώρα τη σιγοντάριζε στο αντίθετο: σαν τον ίδιο, να παίρνει όλα τα πράγματα όπως έρχονται. Μαζί του προσπαθούσε να ζει ξανά, φιλτραρισμένες από τη μνήμη, τις εφηβικές χαρές. Που όμως ούτε μόνο χαρές ήταν όταν τις πρωτοέζησε, ούτε εφηβικές μπορούσαν να είναι πια.
Ίσως γι' αυτό, πολύ σύντομα, εκείνο το ρόλο της αξιοθαύμαστης και ξεχωριστής, καθώς δεν ήταν πια εκεί ο Χάρης για να της τον υποβάλει, άρχισε να τον παίζει από μόνη της, στον Ανέστη.
Προοπτικές
Ο Ανέστης στριφογύριζε και σερνόταν υπό τους ήχους των Iron Maiden προσπαθώντας να λύσει μια εντούρο ξαπλωμένη μαζί του στο πάτωμα. Ήταν χωμένος από το πρωί στο συνεργείο όπου δούλευε ο αδερφός του, στο ισόγειο ενός παλιού διώροφου στα Πατήσια.
Εκεί την έβγαζε αυτό τον καιρό. Να ψαχουλέψει καμιά μηχανή, να περάσει η ώρα, να περάσει το υπόλοιπο καλοκαίρι. Έξω η ζέστη και η σκόνη ήταν ανυπόφορες, τουλάχιστον εδώ μέσα η σκόνη έχει κάποιο νόημα. Μαλλιά, ρούχα, χέρια, όλα του ήταν βουτηγμένα στη μουτζούρα. Με το κατσαβίδι πολεμούσε μια βίδα. Το χέρι του ξέφυγε και γδάρθηκε στα γρανάζια, μάτωσε. Βλαστήμησε κοιτάζοντας το αίμα.
«Απρόσεχτος έγινες», σχολίασε ο αδερφός του. «Δεν πας να παίξεις πουθενά αλλού; Εδώ έχουμε δουλειά».
Σκούπισε άτσαλα το χέρι του. Πολύ θα το ήθελε να πάει να παίξει αλλού.
Όταν λέμε αλλού, αλλού. Κάπου μακριά, να φύγει. Τα είχε βαρεθεί τα Πατήσια. Ευτυχώς η Μαρία, στο νησί, κάτι είχε καταφέρει πάνω σε αυτό το θέμα.
Προσπαθούσε η Μαρία, ήταν η αλήθεια. Τόσα χρόνια, με τους εθελοντές, τον είχε βολέψει. Και τις δουλίτσες του, και τις γνωριμίες του, και τα τυχερά του είχε. Όμως τελικά μάλλον ήταν καλύτερα, για τον ίδιο τουλάχιστον, όποτε την είχε μόνο φιλαράκι. Τα ερωτικά τον μπέρδευαν. Ειδικά αυτή τη φορά δεν τράβαγε καθόλου, ήταν λάθος, έπρεπε οπωσδήποτε να βρει αφορμή να ξανακόψει. Γιατί η Μαρία είχε αλλάξει, δεν ήταν όπως παλιά: δεν μπορούσε πια να την κουμαντάρει.
Ήταν διαρκώς πολυάσχολη κι όλο νεύρα, μύγα στο σπαθί της δεν σήκωνε. Κι όταν τον έβλεπε απαθή (τι να έκανε; Δεν είχε τίποτα να κάνει, ειδικά στο σπίτι της), του άρχιζε τις ερωτήσεις. Για το τι σκέφτεται και τι θέλει να κάνει επιτέλους στη ζωή του. Και μια φορά που της είπε, έτσι χωρίς να το πολυσκεφτεί, ότι αυτός δεν είχε ανάγκη να γεμίζει με τρεχάματα τη ζωή του για να ξεχνάει, εκείνη τον κάρφωσε απροσδόκητα με το βλέμμα κι αντεπιτέθηκε:
«Δηλαδή, εσύ δεν έχεις ποτέ ενοχές για τίποτα;»
Ο Ανέστης προς στιγμήν έμεινε άφωνος, έπειτα είπε:
«Ενοχές; Εγώ; Όχι βέβαια! Για ποιο πράγμα;»
Μια άλλη φορά την άκουσε να μιλάει στο τηλέφωνο με έξαψη:
«Πότε; Την άλλη εβδομάδα; Επιτέλους!»
Και πληροφορήθηκε ότι αιτία του επιτέλους ήταν η επιστροφή του Άλεξ. Και είπε:
«Α, έρχεται ο παλαβός».
Και η Μαρία σκοτείνιασε από θυμό.
Τότε ο Ανέστης αισθάνθηκε για τα καλά ότι η Μαρία τον τρόμαζε. Σαν να συνωμοτούσε κάτι. Με τον Άλεξ ίσως; Και το ίδιο το δωμάτιο, αυτό το δωμάτιο με το πορτοκαλί φως, τον έπνιγε: οι παραλλαγές του λογότυπου, που είχαν τόσο βασανίσει τον Χάρη, δεν βρίσκονταν πια εδώ, μα ο Ιάσονας (η φωτογραφία του), στερεωμένος με ένα κλιπ στο καβαλέτο, επέμενε πάντα να τους κοιτάζει.
Τώρα στο συνεργείο, καθώς τύλιγε το ματωμένο χέρι του με έναν επίδεσμο, τον έπαιρνε το παράπονο που αντί για τη συντροφιά που είχε ελπίσει, είχε βρει αυτό το στυλ το ανακριτικό. Όχι, δεν της είχε απαντήσει για το τι ήθελε να κάνει στη ζωή του. Και τις αναμνήσεις από το λύκειο, που κάθε τόσο του ξεφούρνιζε, κι αυτές τις είχε βαρεθεί: δεν του χρειάζονταν πια, δεν τον βοηθούσαν.
Όχι ότι δεν ήταν φίνα τότε, με τις καταλήψεις και τις κοπάνες. Ωραία ήταν, ξένοιαστα... Ζωγράφιζε κιόλας μάλιστα τότε, πολύ, του άρεσε να ζωγραφίζει τους συμμαθητές του όταν χάζευαν ή πρόσεχαν στο μάθημα. Έπιανε το στυλό και το χέρι πήγαινε μόνο του. Ένας καθηγητής κάποτε του είχε πει ότι διαθέτει ταλέντο. Κι ο Χάρης τις προάλλες στο νησί το ίδιο δεν του είπε, για εκείνα τα σκίτσα του με τη Μαρία πάνω στο βράχο;
Πολύ εντάξει τύπος ο Χάρης, καμιά κουβεντούλα μόνο περί ανέμων και υδάτων κι αυτό ήταν όλο. Ήταν βέβαια κάπως κολλημένος με διάφορα, όπως με το γελοίο εκείνο σκιτσάκι κάτω δεξιά στην αφίσα, το λογότυπο. Τι στο καλό έσκαγε τόσο για δαύτο; Ή πάλι με το περίφημο ταξίδι του: θα πάω ένα ταξίδι και θα πάω ένα ταξίδι. Ε άντε πήγαινε, μας ζάλισες.
Μα κατά τα άλλα ήταν πολύ καλόβολος. Ο Ανέστης λυπόταν που του είχε πάρει τη Μαρία, αλλά δεν έφταιγε, έφταιγε;
Εκείνα πάντως τα σκίτσα που άρεσαν στον Χάρη, ήταν η Μαρία που τα είχε κρατήσει τελικά. Χαλάλι της. Γιατί αυτή τη φορά, όπως έδειχνε το πράγμα, οι προοπτικές που του ανοίγονταν ήταν ιδιαίτερα σημαντικές. Το συνέδριο στο νησί είχε βέβαια διαλυθεί άδοξα (καταραμένος σεισμός), ούτε τα graffiti του δεν είχε προλάβει να διαφημίσει όσο θα ήθελε. Αλλά η Μαρία είχε προλάβει να συνεννοηθεί με εκείνη την Τουρκάλα, την Εσινέ που είχε καλές διασυνδέσεις με κάποιες άλλες οργανώσεις στην Ευρώπη (στην Ιταλία, αν κατάλαβε σωστά) και, αν τα πράγματα πήγαιναν καλά, θα τους έβρισκε δουλειές. Αναμενόταν εκεί οργασμός εκδηλώσεων από τις μη κυβερνητικές, με αφορμή το millennium και με διάφορα θέματα: για την παγκοσμιοποίηση, για το περιβάλλον, για τη βιογενετική, για της Παναγιάς τα μάτια. Δεν ήταν μόνο που θα μπορούσαν ακόμα και κανονική δουλειά να του βρουν, ήταν που αν η τύχη βοηθούσε θα άρπαζε την ευκαιρία να φύγει μια για πάντα από το σπίτι του: τα είχε βαρεθεί τα Πατήσια.
Η αλήθεια ήταν βέβαια ότι και τους εθελοντές τους είχε βαρεθεί, αλλά τι να έκανε; Τους χρειαζόταν.
Τους βαριόταν, ναι, τι δουλειά είχε μαζί τους; Αυτός είχε ζήσει αλλιώς. Αυτός τους μετανάστες δεν τους ήξερε από αφίσες και φωτογραφίες, αυτός είχε δουλέψει με μετανάστες, στα συνεργεία και τις πιτσαρίες. Και στα Πατήσια οι μισοί του γείτονες μετανάστες ήταν τώρα πια.
Πιτσιρικάς περνούσε καλύτερα στη γειτονιά του: έκανε graffiti με τα φιλαράκια τις νύχτες στο σταθμό του τρένου και στον τοίχο του νεκροταφείου, άναβαν και καμιά φούντα πού και πού. Την είχε αραιώσει πολύ τη συνήθεια αυτή, ήταν η αλήθεια. Το κυριότερο, δεν έκανε ποτέ πια φούντα με παρέα: αν κάπνιζε, θα κάπνιζε πάντα μόνος του.
Τοσον καιρό
Απομεσήμερο του Σεπτεμβρίου, μια και τον έφερε ο δρόμος του, ο Χάρης κατέβηκε ως την Ομόνοια για το παγωτό του. Τα μαγαζιά της πλατείας δούλευαν στο φουλ, οι μετανάστες κάθονταν όπως συνήθως κατά παρέες έξω από τις εισόδους του εργοταξίου (το μετρό ήθελε λίγους μήνες ακόμα για να παραδοθεί στην κυκλοφορία) και στον ουρανό, στις κορφές των μεγάρων δέσποζε η γνώριμη συστοιχία επιγραφών: Hotel la Mirage, Interamerican, Hondos Center. Το κορίτσι της γιγαντοαφίσας συνέχιζε να χαμογελάει.
Το άλλο κορίτσι, το πραγματικό, μόλις είχε φορέσει την κόκκινη στολή του κι έριχνε μια ματιά στον καθρέφτη, πριν πιάσει βάρδια πίσω από τη βιτρίνα με τα παγωτά. «Κρέμα σοκολάτα», είπε ο Χάρης, «με τρούφα και σιρόπι βύσσινο».
Εκείνη ετοίμασε το παγωτό με τη συνηθισμένη της γρηγοράδα κι επιδεξιότητα, κι άπλωσε ύστερα το χέρι με το κύπελλο και το διπλωμένο χαρτοπετσετάκι από κάτω - το τρυφερό περιποιημένο χέρι. Ο Χάρης παραλίγο να σκεφτεί με χαρά ότι πια τον είχε μάθει, παραλίγο να νιώσει μια ευχάριστη εγρήγορση, ένα γλυκό ξεμούδιασμα. Παραλίγο, μα δεν πρόλαβε.
Ένα απότομο σύσσωμο ταρακούνημα τον έκανε να παραπατήσει, ενώ από τη γυάλινη επιφάνεια της βιτρίνας, όπου το κορίτσι μόλις είχε ακουμπήσει το κυπελλάκι, το παγωτό εκσφενδονίστηκε στη μπλούζα του. Ταυτόχρονα το ρεύμα κόπηκε, κουταλάκια κι άλλα μεταλλικά κουδούνισαν πέφτοντας στο πάτωμα και μια υποχθόνια βοή γέμισε το χώρο. Ο διπλανός του μόλις είχε βρέξει το πρόσωπό του με το νερό που επιχειρούσε να πιει. Μισό λεπτό αργότερα σειρήνες άρχισαν να στριγγλίζουν κι όλοι πετάχτηκαν έξω από το μαγαζί.
Ο Χάρης βρέθηκε να στέκεται στην άκρη του δρόμου. Τα αυτοκίνητα κορνάριζαν προσπαθώντας να κινηθούν γύρω από την πλατεία, οι φωνές σεισμός, σεισμός σκέπαζαν κάθε προσπάθεια συνεννόησης και αλλόφρονες οι πελάτες των εταιριών κινητής τηλεφωνίας προσπαθούσαν να λειτουργήσουν τις συσκευές τους, που στην κρίσιμη στιγμή αποδείχτηκαν νεκρές.
Οι μετανάστες σε χρόνο μηδέν πλήθυναν απίστευτα, καθώς ξετρύπωναν πανικόβλητοι από τα γύρω σπίτια, όπου συνήθως λούφαζαν κρυμμένοι. Κάποιος οδηγός έβγαλε το κεφάλι από το παράθυρο και φώναξε μην ανησυχείτε, θα μας σώσουν οι Τούρκοι - κάνοντας χιούμορ με τις ειδήσεις των τελευταίων ημερών, σύμφωνα με τις οποίες οι Έλληνες των ειδικών ομάδων διέσωζαν τους εγκλωβισμένους στα ερείπια του δικού τους σεισμού Τούρκους.
Ο Χάρης άρχισε να γελάει κι έστρεψε το κεφάλι στο πλάι: κι εκείνη είχε βγει από το μαγαζί και γελούσε δίπλα του. Η κόκκινη στολή της είχε στολιστεί με λίγο παγωτό από το εργαλείο σερβιρίσματος. Ο Χάρης άπλωσε το χέρι και της το έδειξε αγγίζοντάς την, εκείνη συνέχιζε να γελάει κοιτάζοντάς τον στα μάτια. Δεν ήταν το επαγγελματικό της χαμόγελο, μα ένα γέλιο πλατύ που τη φώτιζε ολόκληρη, ένα γέλιο που έλεγε ξεκάθαρα μα τι στο καλό, τόσον καιρό είμαι εδώ! Τόσον καιρό εδώ, πίσω από τη στολή, τόσες φορές, πώς δεν με είδες;
Στις στιγμές που ακολούθησαν πέρασε σαν αστραπή μπροστά του το μέλλον: εκείνη δίπλα του στο αυτοκίνητο, οι υαλοκαθαριστήρες να ανοίγουν τον δρόμο. Στο ραδιόφωνο μουσική και τα φώτα να λάμπουν στη βρεγμένη άσφαλτο, στην κάθοδο της Συγγρού προς την παραλία. Μπροστά στη θάλασσα το κύμα να δίνει ρυθμό στα φιλιά τους, στα χείλη της άρωμα σοκολάτας με τρούφα και σιρόπι βύσσινο. Έπειτα φλας, μια άλλη μέρα εκείνη να του λέει φεύγω από το μαγαζί, βρήκα δουλειά σ' ένα Ινστιτούτο Ομορφιάς στο Σύνταγμα. Τέλος φαντάστηκε πως ήταν οι δυο τους πρωταγωνιστές σε ελληνική ταινία του '60, γιατί εκείνη έμοιαζε στις καλές ηρωίδες εκείνων των ταινιών: αθώα, με τα μαλλιά πιασμένα πίσω, άβαφη κι απλή - αυτή που σπούδαζε αισθητική και μακιγιάζ.
Το κορίτσι του Hondos Center του χαμογελούσε συνωμοτικά από τη γιγαντοαφίσα απέναντι. Στην είσοδο του πολυκαταστήματος γινόταν το αδιαχώρητο, καθώς πελάτες και προσωπικό είχαν βγει έξω. Εκεί μέσα σίγουρα θα είχε επικρατήσει πανικός. Ο Χάρης ένιωσε προς στιγμή το γνώριμό του συναίσθημα του παρατηρητή, σαν κάποιος να σκηνοθετούσε τη δράση γύρω του στήνοντας μακρινά πλάνα. Έπειτα ξανά το φλας από το μέλλον: είχε νοικιάσει ένα διαμέρισμα - δηλαδή η μαμά του το πλήρωνε - είχε πιάσει και δουλειά part time σε ένα κατάστημα με υπολογιστές. Όσο προχωρούσε η προετοιμασία των μεταπτυχιακών του στην Αμερική εκείνη έκοψε τα μαλλιά της, έκρυψε τις φακίδες κάτω από μακιγιάζ και τα τρυφερά, περιποιημένα χέρια της απλώνονταν με όλο και μεγαλύτερη σιγουριά στα δικά του. Του φάνηκε πως είδε ακόμα και το φινάλε της ταινίας του '60 με σάουντρακ θριαμβικά μπουζούκια: Με παντρεύεσαι;
«Με λένε Αθηνά», του είπε.
«Χάρης», απάντησε, απορώντας που τόσον καιρό δεν είχαν συστηθεί. «Πρέπει να πάω να δω τη μητέρα μου, έχει το γραφείο της εδώ κοντά. Να περάσω να σε δω το βράδυ;»
ΜΕΡΟΣ ΤΡΙΤΟ
Συγκατοίκηση
Όποτε φορούσε την κόκκινη στολή της κι έπιανε βάρδια πίσω από τη βιτρίνα με τα παγωτά, η Αθηνά γέμιζε τις ώρες της ρουτίνας φτιάχνοντας με το νου της ιστορίες της Ομόνοιας. Στην κίνηση της πλατείας - στις εικόνες της που επαναλαμβάνονταν και σε εκείνες που παρεμβάλλονταν ως τα επιμέρους επεισόδια της κάθε μέρας έβλεπε τον κύκλο της ζωής και τις παραλλαγές του. Το μυαλό της γεννούσε παραμύθια της πόλης με ροή στο χρόνο, ακόμα και σε άλλες εποχές. Εποχές με κιγκλιδώματα στα μπαλκόνια και σιντριβάνι στη μέση της πλατείας, ή ένα δρομέα από πράσινο γυαλί. (Που κάποτε τη στόλιζε, και που η Αθηνά δεν είχε προλάβει). Κυρίως όμως έφτιαχνε ιστορίες για τους πελάτες που έρχονταν τακτικά στο μαγαζί: τι θα συνέβαινε μετά στη ζωή τους; Ποιος θα έφευγε με ποιον, ποιος έκρυβε φοβερά μυστικά, ποιος θα έβρισκε τη μεγάλη αγάπη;
Τον Χάρη τον είχε βαφτίσει το μοναχικό πριγκιπόπουλο: ήταν πάντα ευγενικός, έλεγε παρακαλώ σε κάθε φράση και το πρόσωπό του έδειχνε άνθρωπο που σκέφτεται. Μάλλον φοιτητής. Στην αρχή τον έβλεπε όπως βλέπει κανείς τα πράγματα που κάνουν τη ρουτινιάρικη ζωή πιο όμορφη, σιγά σιγά όμως το ενδιαφέρον της μεγάλωσε. Όποτε τον έβλεπε να κοντοστέκεται έξω από το μαγαζί ή μπροστά στον πάγκο με τις εφημερίδες χαμογελούσε νοερά: Έρχεται η κρέμα σοκολάτα με τρούφα και σιρόπι βύσσινο. Αυτό που δεν μπορούσε να καταλάβει ήταν το αν το πριγκιπόπουλο είχε ή όχι γυναικεία συντροφιά. Φαινόταν να έχει και να μην έχει ταυτόχρονα. Βέβαια ερχόταν πάντα μόνος του, αλλά αυτό δεν ήταν κριτήριο.
Ώσπου εκείνος έγινε το δικό της πριγκιπόπουλο, στ' αλήθεια.
Στο Ινστιτούτο Ομορφιάς (όπου πράγματι βρήκε δουλειά) η Αθηνά συνέχισε να πλάθει με το νου της ιστορίες, για τις πελάτισσες και για το τι θα συνέβαινε στη ζωή τους μετά τις δραματικές αλλαγές που θα επέφερε στην εμφάνισή τους το Ινστιτούτο. Μια μέρα είπε στην προϊσταμένη του τμήματος ότι σχεδίαζε στο μυαλό της ατομικά προγράμματα για πελάτισσες που συμπαθούσε ιδιαίτερα. Η προϊσταμένη μετέφερε την ιδέα στους αρμόδιους συμβούλους και σε λίγο καιρό το Ινστιτούτο ανακοίνωνε τις νέες, πρωτοποριακές μεθόδους του, που βασίζονταν στην ανθρώπινη επαφή με τον πελάτη. Η Αθηνά ωστόσο δεν πήρε μέρος στο νέο πρόγραμμα, αν και βεβαίως της το πρότειναν: ομολόγησε ότι είχε δυσκολία να φανταστεί ένα πρόγραμμα για κάθε ανεξαιρέτως πελάτισσα που θα το ζητούσε - μπορούσε να το κάνει μόνο για όσες συμπαθούσε πραγματικά.
Στα επιδέξια χέρια της η ζωή του Χάρη απέκτησε ισορροπία. Τα μεταπτυχιακά του «προετοιμάζονταν» ακόμα, με συστατικές επιστολές που συγκέντρωνε σε αργό ρυθμό και με την (επίσης χλιαρή) αρωγή του πατέρα του. Στην part time δουλειά του ήταν ευχαριστημένος και στο καινούργιο μικρό του διαμέρισμα, το στριμωγμένο ανάμεσα στα νεοκλασικά των Εξαρχείων (και πάντα πληρωμένο από τη μαμά του, που έμενε άλλωστε πολύ κοντά), δεν πρόλαβε να νιώσει μοναξιά, αφού η Αθηνά ήρθε να μείνει μαζί του. Η εποχή που δεν ήθελε να μπει από το σπίτι της μαμάς του στο σπίτι της Μαρίας φάνταζε μακρινή: το διαμέρισμα γέμισε γρήγορα από φρεσκοπλυμένα ρούχα, αμέτρητα καλλυντικά και ποικίλα υλικά για φρέσκα σάντουιτς στην πεντακάθαρη κουζίνα.
Και η Αθηνά επίσης είχε ατζέντα και σημείωνε, σαν τη Μαρία. Αλλά οι δικές της σημειώσεις είχαν νόημα και διάρκεια, δεν μουτζουρώνονταν στα καλά καθούμενα για να σκεπαστούν από άλλες. Ναι, η Αθηνά ήταν γυναίκα με την οποία μπορούσε να ζήσει. Κι όχι μόνο, αλλά να μοιράζεται κι ενδιαφέροντα. Ακόμα και για τους Πολίτες του Πλανήτη αποδείχτηκε θησαυρός. Δεν γράφτηκε βέβαια η ίδια στην οργάνωση, εδώ σχεδόν είχε ξεκόψει ο Χάρης, τι να πήγαινε να κάνει εκείνη μόνη της; Είχε όμως πάντα μαζί της στη δουλειά την ατζέντα της. Στις σελίδες της, κάτω από το όνομα κάθε πελάτισσας, και μετά την κρέμα ανάπλασης και το πρόγραμμα απολέπισης ή μασάζ, είχε σημειωμένο: Πολίτες, Ναι. Ή, Πολίτες, Όχι. Ή, Πολίτες, Συνδρομή. Ή, Πολίτες, Συνάντηση. Μέσα σε ένα χρόνο έγραψε στην οργάνωση πάνω από πενήντα μέλη, τα περισσότερα ενεργά. Συστηματικά, με συνέπεια, ρουτινιάρικα σχεδόν, προπαγάνδιζε στις πελάτισσες το έργο των εθελοντών με νηφάλια, σαγηνευτική φωνή, την ώρα που τους έκανε μασάζ στο πρόσωπο ή άπλωνε το υλικό της απολέπισης. Ξεκινούσε από τη ρύπανση της ατμόσφαιρας που καταστρέφει το δέρμα ή από τα μεταλλαγμένα τρόφιμα και την κλωνοποίηση και περνώντας την κουβέντα στις περιβαλλοντικές οργανώσεις που νοιάζονταν για όλα αυτά, κατέληγε στα ανθρώπινα δικαιώματα και τα προβλήματα των μεταναστών. Πιο συχνά ωστόσο ξεκινούσε τη συζήτηση ακόμα πιο εύκολα, απαντώντας στο σταθερά επαναλαμβανόμενο ερώτημα με τι ασχολείται ο αρραβωνιαστικός σου. Στη συνέχεια τόνιζε με τόσο ενθουσιασμό το νόημα που μπορούσε να προσδώσει στη ζωή η προσφορά σε μια τέτοια οργάνωση, ώστε οι πελάτισσες αισθάνονταν ευγνωμοσύνη για το καινούργιο ενδιαφέρον που τους είχε ξυπνήσει αυτή η τόσο άξια κοπέλα.
Η Αθηνά στην πραγματικότητα δεν είχε ιδέα τι έκαναν οι Πολίτες του Πλανήτη, αράδιαζε όμως τόσο πειστικές γενικότητες ώστε τουλάχιστον η συνδρομή της πελάτισσας, αν όχι η συμμετοχή, ήταν εξασφαλισμένη. Σε αρκετές περιπτώσεις μάλιστα το αποτέλεσμα αυτής της κούρας ήταν θεαματικό, οι πελάτισσες εξελίσσονταν όχι μόνο σε ενεργά αλλά και σε ιδιαίτερα δραστήρια μέλη. Τα μικρά της θαύματα ο Χάρης τα απολάμβανε χωρίς να προσπαθεί να τα εξηγήσει. Η εποχή της Μαρίας με τα ανεξιχνίαστα λογότυπα και τα ανεξιχνίαστα φονικά είχε περάσει. Ένα χρόνο μετά το σμίξιμό του με την Αθηνά είχε κιόλας αφομοιώσει το ρυθμό της. Όσο για το σώμα της, οικείο και αφημένο με εμπιστοσύνη, σύντομα κι αυτό δεν έκρυβε πια εκπλήξεις.
Μέσα σε αυτή την ατμόσφαιρα ήταν μοιραίο να αποκτήσουν τη συνήθεια να μένουν στο σπίτι τα βράδια και να ασχολούνται με ελαφρές, διασκεδαστικές δουλειές του νοικοκυριού. Ένα βράδυ αποφάσισαν να τακτοποιήσουν τα συρτάρια τους: το σπιτάκι ήταν στενόχωρο και τα πράγματά τους εύκολα μπερδεύονταν και χάνονταν. Τα φτιάχνουμε; πρότεινε η Αθηνά, κι αμέσως ανασκουμπώθηκε για το παιχνίδι αδειάζουμε ντουλάπα - αναποδογυρίζουμε συρτάρια - τακτοποιούμε ράφια. Σύντομα είχαν απορροφηθεί από προβληματισμούς όπως:
Αυτό πετιέται;
Αυτό πού πηγαίνει; Και
Τι είναι αυτό;
«Τι είναι αυτό;» ρώτησε η Αθηνά.
«Σου αρέσει; Το έχω για χαρτοκόπτη».
Η Αθηνά περιεργάστηκε το μαχαίρι, έπειτα με ύφος ανθρώπου που ξέρει από εργαλεία (πράγμα που άλλωστε ίσχυε) είπε:
«Αυτό δεν είναι χαρτοκόπτης. Αυτό είναι φονικό όπλο. Τουλάχιστον ήταν κάποτε».
«Στη θάλασσα το είχα βρει».
Και της αφηγήθηκε το πώς κολυμπώντας είχε ξεθάψει από την άμμο στο νησί το μαχαίρι.
Μπορεί η ανάλαφρη έξαψη της στιγμής, αλλά μπορεί και η μονιμότερη αίσθηση θαλπωρής η προερχόμενη από τη γυναίκα που ζεις μαζί της να ήταν η αιτία που ο Χάρης άργησε λίγο να συλλάβει το νόημα της επόμενης παρατήρησης της Αθηνάς. Έπειτα το συνέλαβε.
Η Αθηνά μόλις είχε πει:
«Εννοείς στο νησί όπου μαχαίρωσαν εκείνη τη φώκια;»
Ελληνική διάκριση
Η πρώτη φορά, έπειτα από καιρό, που ο Χάρης αντίκρισε ξανά το λογότυπο του Ατέλειωτου Αινίγματος ήταν ένα απόγευμα της άνοιξης του 2001. Αρκετή ώρα πριν κατέβαινε την Στουρνάρη με ρυθμό χελώνας. (Το μετρό, αν και λειτουργούσε εδώ κι ένα χρόνο, καθόλου δεν είχε μειώσει το μποτιλιάρισμα των δρόμων). Επιτέλους έστριψε στην Πατησίων προς την Ομόνοια και φτάνοντας στην πλατεία διαπίστωσε για πολλοστή φορά με κάποια λύπη ότι το γιγάντιο κορίτσι του Hondos Center του είχε πει αντίο, ίσως για πάντα: η πλατεία βρισκόταν σε φουλ διαδικασία ανάπλασης. Τσουλώντας γύρω από τα έργα που θα μετέτρεπαν την πλατεία από στρογγυλή σε τετράγωνη πήρε τη Σταδίου προς το Σύνταγμα και αναρωτήθηκε τι ώρα ακριβώς σχολούσε η Αθηνά. Το κάπως αόριστο ραντεβού τους ήταν στο κοντινό Ιντερνέτ καφέ. Ήταν νωρίς ακόμα, αλλά τι να έκανε στο σπίτι μόνος μετά τη δουλειά;
Η σάλα είχε αρκετό κόσμο. Ο Χάρης παράγγειλε καφέ και μπήκε στο διαδίκτυο μηχανικά, χωρίς να ψάχνει κάτι συγκεκριμένο. Πέρασε λίγη ώρα σερφάροντας σε σελίδες για προγράμματα και αναβαθμίσεις, όταν ξαφνικά θυμήθηκε ότι η Αθηνά του είχε κάνει λόγο για ένα ρεπορτάζ σχετικό με το Ινστιτούτο όπου δούλευε, και το οποίο θα δημοσιευόταν σε ένα ηλεκτρονικό περιοδικό. Ήταν βασισμένο σε δική της ιδέα, του είχε πει, το προϊόν που διαφημιζόταν στο ρεπορτάζ.
Ρούφηξε μια γουλιά καφέ και αναζήτησε το site του περιοδικού. Βρήκε το ρεπορτάζ για την ιδέα της Αθηνάς (Εξατομικευμένα Προγράμματα για τις Πελάτισσές μας) και το διάβασε με κάποια υπερηφάνεια μαζί και ενόχληση (δεν αναφερόταν πουθενά το όνομά της αν και, όπως του είχε πει. δεν την ένοιαζε). Μετά, καθώς δεν είχε κάτι άλλο να κάνει, άρχισε να κλικάρει άλλους συνδέσμους του περιοδικού: Εκδηλώσεις τέχνης - εικαστικά.
Αφαιρέθηκε λίγο κοιτάζοντας γύρω του: στο διπλανό τραπέζι, από την άλλη πλευρά του διαδρόμου, ένας νεαρός εξωγήινος (ένα αγόρι με μπλε μαλλιά) είχε χαθεί στην οθόνη του. Ο Χάρης έστρεψε πάλι το βλέμμα στη δική του οθόνη: η σελίδα ανακοίνωνε την έκθεση εικαστικών εγκαταστάσεων σε συνδυασμό με νέες τεχνολογίες ενός ζευγαριού Ελλήνων που είχαν κερδίσει το πρώτο βραβείο σε ένα Φεστιβάλ Νέων Καλλιτεχνών στην Ιταλία. («Σπουδαία ελληνική διάκριση» σχολίαζε ο ρεπόρτερ). Το ζευγάρι των Ελλήνων εικαστικών υπέγραφε με το ψευδώνυμο Alma κι έβαζε δίπλα στην υπογραφή ένα λογότυπο. Η ιστοσελίδα περιλάμβανε επίσης τη διεύθυνση της γκαλερί που φιλοξενούσε το έργο των Alma στην Αθήνα, μια φωτογραφία τους και το λογότυπό τους.
Ο Χάρης ακούμπησε τον καφέ δίπλα στο ποντίκι με χέρι που έτρεμε ελαφρά. Ξανακοίταξε το διπλανό του με τα μπλε μαλλιά - που μόλις θα είχε πετύχει επαφή με τον πλανήτη του, γιατί έδειχνε ευτυχισμένος. Έπειτα στράφηκε πάλι στην οθόνη του με ένα αίσθημα κούρασης, στηριγμένο στην επίγνωση ότι μια τέτοια στιγμή κατά βάθος την περίμενε εδώ και σχεδόν δυο χρόνια, ότι η ζωή του δεν θα μπορούσε να συνεχιστεί για πολύ χωρίς μια τέτοια στιγμή: στη φωτογραφία, πανευτυχείς μετά την απονομή του βραβείου τους στο Φεστιβάλ Νέων Καλλιτεχνών χαμογελούσαν οι Alma: ο Άλεξ (ναι, ο Άλεξ. Όχι ο Ανέστης) και η Μαρία.
Στην Έκθεση
Ώστε λοιπόν είναι μαζί. Ο Άλεξ και η Μαρία είναι μαζί.
Η σκέψη θα μπορούσε να τον έχει κυριεύσει με το οδυνηρό της μούδιασμα για αρκετά λεπτά, όμως αυτό δεν συνέβη. Όχι γιατί το περίμενε ή γιατί δεν τον ένοιαζε, αλλά γιατί κάτι άλλο, επίσης πάνω στην οθόνη, του έφερε σχεδόν ταυτόχρονα ένα άλλο μούδιασμα, ένα μούδιασμα -αντιπερισπασμό, γεννημένο από έκπληξη, απορία κι ένα μίγμα φόβου και θυμού: το λογότυπο του καλλιτεχνικού ζευγαριού.
Πολύ θα ήθελε να πιστέψει ότι έκανε λάθος, αλλά δεν υπήρχε περίπτωση: το γνωστό μας εκείνο σκιτσάκι - φάντασμα, που είχε συνοδέψει τη σχέση του με τη Μαρία σε όλη της τη σύντομη διάρκεια, του χαμογελούσε από την οθόνη ίδιο κι απαράλλακτο.
Δυο μέρες μετά μπέρδεψε το δρόμο οδηγώντας προς τη γκαλερί, κάπου στο ιστορικό κέντρο της πόλης. Μια κοπέλα με ένα παπί τον προσπέρασε. Άραγε έχει ακόμα το βεσπάκι της;
Τη θυμήθηκε να παρκάρει, να τυλίγει την αλυσίδα στη ρόδα, κουλουριασμένη δίπλα της και με σβέλτες κινήσεις. Μετά να βγάζει βιαστικά τα ρούχα της για να κάνει ντους, να σπρώχνει τα μαλλιά προς τα πίσω με εκείνη την κίνηση του χεριού της, να χορεύει με τα πινέλα της κάτω από το πορτοκαλί φως. Μπέρδεψε δεύτερη φορά το δρόμο.
Στην είσοδο ένα προσπέκτους της Έκθεσης πληροφορούσε τους επισκέπτες ότι Ηφαίστεια της θάλασσας, πρωτεϊκές οντότητες και αρχέγονες μνήμες μετασχηματίζονται, με τη βοήθεια και της τεχνολογίας, σε σύγχρονες μορφές, πλαισιώνονται από χρηστικά αντικείμενα και μεταλλάσσονται έτσι σε οικεία και ταυτόχρονα αρχετυπικά σύμβολα της μοναξιάς μας και της ανάγκης μας για συνύπαρξη. Το λογότυπο των Alma φιγουράριζε κάτω από το κείμενο.
Ο Πολυχώρος (μπαρ, ρεστοράν, αίθουσα εκθέσεων και αίθουσα συναυλιών), του οποίου τμήμα ήταν η γκαλερί, ήταν μεγάλος και ευχάριστα δαιδαλώδης. Φωτισμός από προβολείς κατάλληλα τοποθετημένους και μουσική από αόρατες εγκαταστάσεις ανέδιναν μια αίσθηση μαγεμένου μικρόκοσμου. Το κοινό ήταν διαφόρων ηλικιών. Οι περισσότεροι εκείνη την ώρα περιφέρονταν στις αίθουσες, υπήρχαν όμως και αρκετοί που κάθονταν στο μπαρ για κουβεντούλα. Με την άκρη του ματιού του ο Χάρης νόμισε ότι είδε ανάμεσα σ' αυτούς τον Άλεξ. Η Μαρία δεν φαινόταν πουθενά.
Τα έργα ήταν συνδυασμοί βίντεο και γλυπτικής, σε μεγάλες κυρίως συνθέσεις. Το βίντεο προβαλλόταν σε πολλά μόνιτορ τοποθετημένα σε διάφορα σημεία. Στις οθόνες τους αποσπασματικές, ασαφείς εικόνες βυθού (ή του σύμπαντος ή ενός κόσμου χαμένων ονείρων) εναλλάσσονταν με τη φευγαλέα κίνηση ενός πλάσματος όλο αρμονία και χάρη, που γλιστρούσε κι έφευγε φέρνοντας κατά διαστήματα το πρόσωπό του κοντά στην κάμερα. Ο Χάρης αναγνώρισε αμέσως το πρόσωπο. Και το σώμα. Δεν μπορούσε βέβαια να ξέρει αν επρόκειτο για το ίδιο ακριβώς πρόσωπο και σώμα ή για κάποιο άλλο συγγενικό, μα αυτό δεν είχε ιδιαίτερη σημασία: ο Ιάσονας ήταν εκεί, παρών.
Τα γλυπτά είχαν χρώματα που υπαινίσσονταν μια ζεστή, φλογερή σχεδόν παρουσία, υπονομευόμενη όμως από τα ψυχρά υλικά τους. Απλωμένα το ένα δίπλα στο άλλο είχαν μεταξύ τους μια συνέχεια κι έλεγαν μια ιστορία, ή μάλλον πολλές ιστορίες, ανάλογα με το πώς θα επέλεγε ο επισκέπτης τη σειρά, δηλαδή τη ροή στο χρόνο. Πλαισιωμένα επίσης από μικροπράγματα καθημερινής χρήσης αποκτούσαν πολλαπλές ασαφείς σημασίες - προς τέρψη του στοχαζόμενου θεατή.
Μετά τις πρώτες εντυπώσεις ο Χάρης άρχισε να παρατηρεί πιο προσεκτικά, αναζητώντας στα έργα το οικείο του βλέμμα της Μαρίας. Στην κεντρική αίθουσα, που ήταν ολόκληρη λουσμένη στο πράσινο φως, προβολείς σε αποχρώσεις μοβ πίσω από μια τζαμαρία φώτιζαν ένα βυθό με βράχια. Πάνω τους καθόταν μια γυναικεία μορφή, ντυμένη με κάτι που έμοιαζε με εύκαμπτο όστρακο και σκυμμένη σαν να μελετούσε κάτι στον πυθμένα. Η σύνθεση έπιανε ολόκληρο τον ένα τοίχο της αίθουσας.
Σε μια γωνιά υπήρχε ένα μήλο σε γήινες αποχρώσεις πλαστικού - πλαστικού δηλαδή που παρίστανε την πέτρα που σμιλεύτηκε σε μήλο. Λίγο πιο πέρα, ένα παρόμοιο σε διαστάσεις και σχήμα μήλο, αλλά από διάφανο υλικό, κρεμόταν με λεπτά, σχεδόν αόρατα νήματα στο κενό. Όρθια πάνω του, μια γυναικεία μορφή ατένιζε το νοητό ορίζοντα. Στην ίδια τέλος ευθεία με τα δύο μήλα και πάνω σε τρίτο πανομοιότυπο, κρεμασμένο όμως ψηλότερα, στεκόταν μια κινούμενη μορφή με ομπρέλα. Πραγματικά κινούμενη, με κάποια τεχνική αεικίνητου που δεν την άφηνε να σταματήσει ή να πέσει. Έδινε την αίσθηση ότι έλιωνε αργά, είτε μέσα σε νερό είτε από τη ζέστη μιας κρυφής φωτιάς. Η ομπρέλα δεν κατάφερνε να την προστατέψει.
Και βέβαια, στην άκρη κάθε κομματιού, κάθε αντικείμενου της αίθουσας, και πιο ευδιάκριτα στην άκρη κάτω δεξιά της τζαμαρίας που έκλεινε το μοβ βυθό, φιγουράριζε το λογότυπο των Alma, που ο Χάρης αποφάσισε νικημένος να αγνοήσει.
Τα γλυπτά ωστόσο του είχαν ξυπνήσει έντονα μια ανάμνηση. Όχι, δεν ήταν η θύμηση του Ατέλειωτου Αινίγματος - τα μήλα έμοιαζαν πολύ μ' εκείνο της αφίσας των Πολιτών του Πλανήτη. Φυσικό ήταν το ύφος της Μαρίας να αναγνωρίζεται, στην επανάληψή του. Ούτε και το πρόσωπο της γυναίκας, που και στις τρεις παραλλαγές του έμοιαζε με μάσκα, ήταν αυτό που του τράβηξε ιδιαίτερα την προσοχή. Τέτοιες «παγωμένες» εκφράσεις του φαίνονταν συνηθισμένες στα σύγχρονα εικαστικά δρώμενα. Αυτό που είχε θυμηθεί ο Χάρης δεν αφορούσε την αισθητική άποψη ή το νόημα των μορφών. Ήταν κάτι πολύ πιο συγκεκριμένο, ήταν η ίδια η βασική σύλληψη των συνθέσεων.
Η έμπνευση του καλλιτέχνη
Ο Χάρης είχε απομείνει μόνος με τα γλυπτά - και το πλάσμα που κολυμπούσε στα μόνιτορ. Η μουσική συνέχιζε να βγαίνει από τα αόρατα ηχεία σαν από σπηλιά, μα δεν του υπέβαλλε πια ονειρικές προεκτάσεις των εικόνων. Ούτε αυτή, ούτε κι ολόκληρο το μοβ και πράσινο σύμπαν της αίθουσας. Γιατί τα γλυπτά του ήταν κιόλας πολύ οικεία.
Αν αφαιρούσε τους προβολείς πράσινου φωτός. Αν το μοβ του γιγάντιου τρισδιάστατου κάδρου πίσω από τη τζαμαρία έσβηνε κι αυτό, κι ο χώρος όλος αποκτούσε ασπρόμαυρες φωτοσκιάσεις. Αν το οστρακοειδές ένδυμα γινόταν ένα απλό σταμπωτό παρεό. Αν το ακριβό υλικό των βράχων γινόταν μελάνι πάνω σε χαρτί και οι συνθέσεις σκίτσα σε φτηνό μπλοκ. Αν...
Τότε εκεί, μπροστά στον Χάρη, βρισκόταν εκτεθειμένο το ταπεινό (και εμπνευσμένο) έργο του Ανέστη δυο χρόνια πριν, στο νησί. Η ματιά του και το χέρι του όταν ζωγράφιζε τη Μαρία βιαστικά στο μπλοκάκι του, με μαύρη μελάνη και αδρή, γεμάτη έκφραση μολυβιά.
Η Μαρία δεν ήταν που είχε κρατήσει τη σελίδα μ' εκείνα τα σκίτσα;
Ο Χάρης πλησίασε το τρίτο μήλο, αυτό που πάνω του ταλαντευόταν η γυναίκα με την ομπρέλα. Έφερε στο νου του τη Μαρία όρθια στο βράχο, με το παρεό ανασηκωμένο ψηλά στον αέρα, σαν μυθικό ον με ορθωμένο το γιγάντιο πτερύγιό του, σαν ένα πλάσμα της θάλασσας μισό μέδουσα και μισό γυναίκα.
Στην έκθεση των Alma λοιπόν η Μαρία δεν απεικόνιζε παρά τον εαυτό της, όχι όμως όπως τον έβλεπε η ίδια, αλλά όπως τον συνέλαβε κάποτε ο Ανέστης. Επεξεργάστηκε με τον Άλεξ τα σχέδια εκείνα του Ανέστη και τα απέδωσαν μαζί με συνθετικά υλικά φτιάχνοντας μια θεματική ενότητα. Πρόσθεσαν και τη φώκια στα μόνιτορ, για ποικιλία, σκέφτηκε ο Χάρης ειρωνικά.
Επέστρεψε στο μπαρ του Πολυχώρου και αναζήτησε με το βλέμμα τον Άλεξ, που νόμισε πως είχε δει νωρίτερα. Ναι, ήταν πράγματι αυτός: είχε την ίδια λάμψη κρύσταλλου στο βλέμμα, όπως εκείνο το βράδυ στα γραφεία στην Πλάκα, τη μοναδική φορά που τον είχε συναντήσει ο Χάρης. Τώρα εδώ φορούσε καλό σακάκι και είχε τα μακριά μαλλιά του πιασμένα πίσω. Δίπλα του στεκόταν ο προφέσορας, επίσης με καλό σακάκι, κι όπως τους είδε ο Χάρης και τους δυο μαζί είχε τη βεβαιότητα σχεδόν ότι διέκρινε ανάμεσά τους μια ερωτική φλόγα.
Άλεξ
Ο Άλεξ είχε καταφθάσει στο νησί κάποιο Πάσχα τυχαία, ενώ ταξίδευε στο Αιγαίο μόνος του. Το όνομά του ήταν το Αμερικανικό αλάτι στη ζωή του, χαϊδευτικό από το Αλέξανδρος, αγαπημένο όνομα των βορειοελλαδιτών. Ήταν γιος μιας νοσοκόμας από τη βόρεια Ελλάδα κι ενός αμερικανού ναύτη, περαστικού από την πόλη της στα χρόνια της δικτατορίας. Μοίραζε τη ζωή του ανάμεσα στην ιδιαίτερη πατρίδα του, όπου ακόμα δούλευε η μητέρα του, στην Αθήνα, όπου δούλευε ο ίδιος περιστασιακά, και σε ταξίδια.
Ήταν από το ιδιόρρυθμο είδος των ανθρώπων που επικοινωνούν με τα λεγόμενα άψυχα. Στα δεκαέξι του είχε μάθει μόνος του πολλά για τη σοφία μακρινών πολιτισμών. Στα δεκαοχτώ του, κι ενώ είχε περάσει ως τότε μια ζωή ως ο κλειστός μικρός παράξενος, φανέρωσε μια δύναμη που εντυπωσίασε γύρω του τους πάντες. Στα είκοσι άρχισε να ταξιδεύει και να μαθαίνει παλιές και καινούργιες τέχνες, κάνοντας ο,τι δουλειά του τύχαινε. Στα εικοσιπέντε, τότε που γνώρισε τον προφέσορα, έχοντας πια γυρίσει τον μισό πλανήτη ένιωθε ότι μπορούσε να πάρει μέρος αξιοπρεπώς σε μια οργάνωση με το όνομα Πολίτες του Πλανήτη.
Όποτε βρισκόταν στην ιδιαίτερη πατρίδα της μητέρας του περνούσε πολλές ώρες στο παλιό λιμάνι κοιτάζοντας τη θάλασσα με τα εμπορικά πλοία, τα λίγα ιστιοφόρα και τα ψαροκάικα. Ίσως γι' αυτό στο πρόσωπό του, που έμοιαζε με Ινδιάνου, είχε γραφτεί κάτι από τη γαλήνη των μισόκλειστων καφασωτών της βορειοελλαδίτικης πόλης, μαζί και μια πινελιά από την εκλεπτυσμένη τους θλίψη. Μα είχε κι άλλη όψη: γελούσε ανοιχτόκαρδα, έφτιαχνε μικρά αυτοσχέδια γλυπτά και κούκλες κι έστηνε χάπενινγκ σχεδόν με ό,τι έβρισκε, φτιάχνοντας παραμύθια στη στιγμή. Το ύφος του έλεγε μόνιμα στους ανήσυχους όλα θα πάνε καλά. Είχε μια ευθύτητα κι ευγένεια ταυτόχρονα, μια καθαρότητα και δύναμη στο βλέμμα, στις χειρονομίες. Για τον προφέσορα η συνάντηση μαζί του σήμανε την αναβίωση των φθαρμένων από τη χρήση νοημάτων, κι ακόμα την αποκάλυψη καινούργιων. Γιατί αν και παρίσταναν πως από τους δυο τους ο προφέσορας ήταν πράγματι ο προφέσορας, δηλαδή ο δάσκαλος, στην πραγματικότητα ήταν ο Άλεξ αυτός που φώτιζε τα πράγματα, που φανέρωνε, κατά ανεξήγητο τρόπο, την κρυμμένη ενέργειά τους.
Στο μόνιτορ πάνω από το μπαρ του Πολυχώρου ο Ιάσονας (ή ο εκπρόσωπός του) γλιστρούσε στα βαθιά νερά, έπειτα πρόβαλλε ξανά από τον κόσμο των ονείρων και κολλούσε σχεδόν το πρόσωπό του στην κάμερα: βρες την απάντηση για μένα και θα τα έχεις βρει όλα. Ο Χάρης φόρεσε την καλή του έκφραση και μπήκε αποφασιστικά στο χώρο του μπαρ.
«Καλησπέρα», τον υποδέχτηκε με πλατύ χαμόγελο ο προφέσορας. «Τι έκπληξη είναι αυτή;»
Καθώς κοίταζε το μόνιτορ ψηλά, άθελά του ο Χάρης θυμήθηκε την ενοχλημένη - την πολύ ενοχλημένη - έκφραση του προφέσορα στο νησί, στο μαγαζί με τις κούκλες, όταν ο ίδιος του είχε κάνει λόγο για τον Ιάσονα.
«Καλησπέρα», είπε ωστόσο, χωρίς βεβαίως να φανερώσει τη σκέψη του. Και, γυρνώντας στον Άλεξ:
«Γεια σου Άλεξ. Δεν θα με θυμάσαι».
«Ασφαλώς και σε θυμάμαι», απάντησε ο Άλεξ, χαρίζοντάς του ένα ζεστό χαμόγελο. «Ο Χάρης».
Ναι, τον θυμόταν από τη μοναδική τους εκείνη συνάντηση, αλλά κυρίως τον είχε μάθει, του είπε, από τις αφηγήσεις της Μαρίας και τις φωτογραφίες της.
Ανταποδίδοντας μηχανικά το χαμόγελο ο Χάρης ερεύνησε με το βλέμμα γύρω: πουθενά η Μαρία. Δεν κρατήθηκε.
«Πού είναι η Μαρία;» ρώτησε.
«Η Μαρία έχει φύγει», απάντησε ο Άλεξ. Και στο ερωτηματικό βλέμμα του Χάρη, διευκρίνισε:
«Είναι στην Ιταλία, με τον Ανέστη».
Η Μαρία με τον Ανέστη. Ακόμα. Να λοιπόν που δεν είναι τελικά και τόσο αδικημένος ο Ανέστης, αναλογίστηκε ο Χάρης έχοντας κατά νου τα «κλεμμένα» σκίτσα, των οποίων την εξελιγμένη εκδοχή εξέθεταν τώρα οι Alma.
Έπειτα ως λογικό επακόλουθο του ήρθε η απορία, που βέβαια δεν διατύπωσε φωναχτά: Αν η Μαρία ήταν ζευγάρι με τον Ανέστη και ο Άλεξ με τον προφέσορα, τότε τι ακριβώς ήταν ο Άλεξ και η Μαρία; Φίλοι βεβαίως, αλλά, πόσο φίλοι;
Μητρική αγκαλιά
Οι μυρωδιές από τις κουζίνες του κάστρου τρύπωναν στο παλιό κατώι και οι μαριονέτες κρέμονταν στο μισοσκόταδο, έτοιμες να αρχίσουν την παράσταση. Ήταν η εποχή που η Μαρία μόλις είχε φύγει από της μαμάς της, και συχνά περνούσε τα Σαββατοκύριακα στο νησί. Το μαγαζί του προφέσορα, και το μικρό του σπίτι από πάνω, ήταν το καταφύγιό της. Ο Άλεξ επίσης βρισκόταν εκεί, με τα παραμύθια του. Έπιανε μια κούκλα κι από το τίποτα έστηνε ολόκληρο δράμα. Συχνά έκανε αστείες μιμήσεις κι ακόμα συχνότερα συμμετείχε στην κουβέντα της παρέας μέσω μιας μαριονέτας. Άλλοτε πάλι με αυτόν τον τρόπο διηγιόταν στους άλλους δυο διάφορα περιστατικά, τους έβαζε να μαντέψουν π.χ. τι έγινε το πρωί στο λιμάνι την ώρα που οι ψαράδες έφεραν τα ψάρια.
Η Μαρία είχε γοητευθεί από τις παραστάσεις του. Σύντομα άρχισε να τον σιγοντάρει με τις παρεμβάσεις της, που γίνονταν όλο και πιο ουσιαστικές, καθώς η επίδραση του Άλεξ ενεργοποιούσε την πιο δημιουργική πλευρά της. Με αφορμή τις καλλιτεχνικές εκδηλώσεις των εθελοντών άρχισαν οι δυο τους να συνεργάζονται.
Μια φορά στην Αθήνα έστησαν σ' έναν πεζόδρομο, με μερικές από τις κούκλες του προφέσορα, μια παράσταση που είχε μεγάλο σουξέ. Μια άλλη φορά οργάνωσαν μια υπαίθρια έκθεση εικαστικών εγκαταστάσεων με ευτελή υλικά στο λιμάνι του νησιού.
Αλλά δεν ήταν μονάχα αυτό: μια βαθιά αγάπη, στηριγμένη κυρίως στην εμπιστοσύνη που ενέπνεε ο Άλεξ, ρίζωσε με τον καιρό ανάμεσά τους. Η Μαρία του άνοιγε την καρδιά της όπως δεν το είχε κάνει σε κανέναν. Του διηγιόταν τις πρώτες της μέρες με τον Ανέστη, τα χρόνια τους στο λύκειο, του μιλούσε για το ταλέντο του Ανέστη, για τις συνήθειές του, τα αγαπημένα του αντικείμενα.
Και πώς ακριβώς ήταν αυτά τα αντικείμενα.
Του έδειχνε με καμάρι ό,τι της είχε χαρίσει ο Ανέστης. Του περιέγραφε τι του είχε χαρίσει αυτή.
Και πάλι.
Ο Άλεξ την άκουγε προσεκτικά, χωρίς ποτέ να βαριέται.
Όταν η αφίσα της επιλέχτηκε από την επιτροπή των Πολιτών, ο Άλεξ χάρηκε σαν μαμά που γεμίζει υπερηφάνεια. Πρώτη της φορά το ζούσε η Μαρία αυτό: είχε βρει επιτέλους μια μητρική αγκαλιά. Μόνο μετά το γεγονός με τον Ιάσονα (τότε δηλαδή που τον χρειαζόταν πιο πολύ) ο Άλεξ έφυγε. Για να γνωρίσει τη Νέα Ορλεάνη, της είπε. Κι εκείνη τον δικαιολόγησε: Έπρεπε να πάει, ήταν καιρός, έλεγε στους άλλους.
Μα κατά βάθος το ένιωθε πως ο Άλεξ είχε φύγει γιατί δεν ήθελε να είναι παρών στο συνέδριο στο νησί, λόγω του Ιάσονα. Και δεν επέστρεψε παρά το φθινόπωρο.
Alma
Την άνοιξη που ακολούθησε ο Άλεξ και η Μαρία έφτιαξαν τους Alma. Εξασφάλισαν χρήματα από τις διασυνδέσεις των εθελοντών και η Μαρία παραιτήθηκε από τη δουλειά της στο διαφημιστικό γραφείο κι ανέσυρε από τα συρτάρια της και τη μνήμη της ό,τι τη συγκινούσε αληθινά. Μοιραίο ήταν να επιστρατευθούν εκείνα τα σκίτσα του Ανέστη: το βλέμμα του επάνω της, αποτυπωμένο με το χέρι του στο χαρτί, ήταν ό,τι πιο πολύτιμο δικό του είχε εξασφαλίσει. Καθόλου δεν ένιωθε ότι τον κλέβει χρησιμοποιώντας τα. Είχε αρχίσει πια να πιστεύει ότι ο Ανέστης ποτέ δεν θα ασχολιόταν με το ταλέντο του στα σοβαρά. Από το σχολείο ακόμα ήταν σαφές ότι είχε το μεγαλύτερο ταλέντο από όλους, και το πετούσε στα σκουπίδια. Ακόμα και τα graffiti τα είχε πια παρατήσει. Τουλάχιστον με την έκθεση των Alma η Μαρία θα έβγαζε την έμπνευσή του στο φως.
Οι Alma δούλεψαν με πολύ κέφι. Η Μαρία έκανε τα προπλάσματα και ο Άλεξ επεξεργάστηκε αρκετούς μήνες τα συνθετικά υλικά, για τα οποία παρακολούθησε ειδικά σεμινάρια. Έπειτα δήλωσαν συμμετοχή σε ένα φεστιβάλ νέων καλλιτεχνών που θα γινόταν τα Χριστούγεννα στην Ιταλία.
Εκεί βρήκαν και τον Ανέστη. Δούλευε εντατικά με τις οργανώσεις, κεφάλι δεν σήκωνε ένα χρόνο τώρα. (Από πέρσι τα Χριστούγεννα είμαι εδώ, από το millennium, τους είπε). Η Μαρία του είπε για τους Alma και τις εικαστικές εγκαταστάσεις τους, του έκανε και μια αδρή περιγραφή της σύνθεσης. Θα αναγνώριζε άραγε την πηγή του έργου;
Δεν την αναγνώρισε, όταν όμως οι Alma κέρδισαν το πρώτο βραβείο η Μαρία του αποκάλυψε ότι στο έργο υπήρχαν στοιχεία δικά του και του έδωσε χρήματα από το έπαθλο. Στο μεταξύ οργανώθηκε και η έκθεση στην Ελλάδα. Οι φίλοι στις εφημερίδες δημοσίευσαν ρεπορτάζ για τους δυο καλλιτέχνες που έκαναν για άλλη μια φορά την Ελλάδα περήφανη και λίγους μήνες μετά τη βράβευσή τους η γκαλερί στο ιστορικό κέντρο της πόλης άνοιξε με καμάρι τις αίθουσές της.
Όμως, τι ήταν αυτό που έπαθε (έτσι ένιωσε) η Μαρία στα εγκαίνια; Τι ήταν θεέ μου όλοι αυτοί που τη ρωτούσαν τόσο, μα τόσο απίστευτες βλακείες; Νοστάλγησε απρόσμενα τον Χάρη: μπροστά σε όλους αυτούς θα ήταν αληθινή γιορτή της ψυχής.
Αλήθεια ο Χάρης, που ξεκοκάλιζε τα ένθετα των εφημερίδων, θα είχε πάρει άραγε είδηση την έκθεση των Alma;
Η Μαρία είχε ακούσει πως τα είχε φτιάξει με μια αισθητικό που δούλευε σε παγωτατζίδικο, ή κάτι τέτοιο. Ή έφτιαχνε ωραία παγωτά.
Παγωτά;
Τι παγωτό του άρεσε του Χάρη, αλήθεια; Δεν θυμόταν.
Το ίδιο βράδυ των εγκαινίων, μόλις χαμήλωσαν τα φώτα κι έμειναν ήσυχα επιτέλους τα γλυπτά της στην πράσινη αίθουσα με τον μοβ βυθό, η Μαρία είπε στον Άλεξ:
«Εγώ αύριο φεύγω».
Όχι, την ερώτηση τι ακριβώς είσαι λοιπόν εσύ για τη Μαρία δεν μπορούσε να την κάνει ο Χάρης στον Άλεξ. Την άλλη ερώτηση όμως, αυτή που τον είχε βασανίσει χρόνια, ασφαλώς και μπορούσε τώρα να την κάνει: το μυστηριώδες σκιτσάκι ήταν τώρα το λογότυπο των Alma. Πήρε βαθιά ανάσα.
«Λοιπόν τι σημαίνει τελικά αυτό το σκιτσάκι;» ρώτησε, δείχνοντας πάνω στον πάγκο του μπαρ έναν κατάλογο της έκθεσης.
«Δεν το θυμάσαι;» είπε ο Άλεξ. «Είναι από εκείνη την αφίσα της Μαρίας, το Ατέλειωτο Αίνιγμα, όπως το λέγαμε».
Αν το θυμόταν!
«Ναι, το θυμάμαι, αλλά τι είναι;» τόνισε. «Θέλω να πω, και τότε, στην αφίσα, σήμαινε κάτι, δεν σήμαινε; Τι σήμαινε τελικά;»
«Δεν ξέρω», απάντησε ο Άλεξ - φαινόταν να το διασκεδάζει. «Νομίζω ότι είναι απλώς ανάμνηση από την αφίσα. Το ήθελε η Μαρία, έτσι σαν παιχνίδι, σαν συνέχεια του έργου της. Δεν νομίζω πως σημαίνει κάτι άλλο πέρα από ένα προσωπάκι, τουλάχιστον εγώ δεν έχω ιδέα αν σήμαινε κάτι άλλο ποτέ».
Ο Χάρης κούνησε το κεφάλι συμφωνώντας. (Δεν συμφωνούσε καθόλου).
Παλιά τετράδια
Δυο χρόνια πριν και μερικές εβδομάδες μετά την πρώτη δημοσίευση της αφίσας της, η Μαρία, ένα απόγευμα στο δωμάτιό της κάτω από το πορτοκαλί φως, ταχτοποιούσε κάτι παλιά μισοξεχασμένα πράγματά της, φωτογραφίες και τετράδια από το λύκειο.
Στις φωτογραφίες πόζες από τις εκδρομές με τον Ανέστη και τους φίλους του, παπάκια και εντούρο που θα ήταν τώρα παλιοσίδερα. Από τα τετράδια αναδυόταν ολοζώντανο το άρωμα εκείνων των χρόνων. Σ' ένα από αυτά η Μαρία στάθηκε: ήταν το τετράδιο που είχε μαζί της στην πρώτη της επίσκεψη στο σπίτι του, την πρώτη από εκείνες τις μικρές διαδρομές με το τρένο. Έκλεισε τα μάτια: σταθμός Βικτώρια, πρασινωπά πλακάκια, σταθμός Κάτω Πατήσια, πάγκοι μικροπωλητών. Στο σύντομο ενδιάμεσο ο κόσμος των ακριβών ονείρων στα δεκαπέντε και κάτι.
Στο τετράδιο, στη μέσα πλευρά του εξωφύλλου, της είχε αφιερώσει ένα σκιτσάκι του: μια φατσούλα μονοκοντυλιά από τις πρώτες του, τις σχεδόν παιδικές. Η Μαρία δάκρυσε.
Κι έτσι απλά της ήρθε η ιδέα αυτή τη φιγούρα από τον σχεδόν παιδικό εκείνο κόσμο, τον κόσμο που κανείς δεν παίρνει στα σοβαρά, να την κάνει σήμα κατατεθέν της. Θα την έβαζε εκ των υστέρων στο Ατέλειωτο Αίνιγμα, σαν να ήταν λογότυπο, και δεν θα φανέρωνε την προέλευσή της σε κανέναν. Έτσι, πήγε το τετράδιο στην εφημερίδα που είχε ήδη αναλάβει να δημοσιεύει την αφίσα και ζήτησε να προσθέσουν το προσωπάκι στην επόμενη δημοσίευση, χωρίς άλλες εξηγήσεις. Ο Ανέστης αναγνώρισε το παλιό σκίτσο του (κάθε δημιουργός, ακόμα κι ο αδιάφορος Ανέστης, αναγνωρίζει πάντα το δικό του χέρι), αλλά γι' αυτόν δεν ήταν παρά ένα μόνο ανάμεσα σε κυριολεκτικά αμέτρητα. Δεν έδωσε καμιά σημασία, ούτε ποτέ κατάλαβε γιατί ο Χάρης επέμενε σ' αυτή την ασήμαντη λεπτομέρεια. (Μα ούτε και τον διαφώτισε ποτέ: ντρεπόταν να πει πως το γελοίο αυτό σκίτσο ήταν δικό του).
Όμως μόλις το προσωπάκι είδε το φως της δημοσιότητας στην εφημερίδα, της Μαρίας της φάνηκε ξένο. Έξω από το σχολικό τετράδιο και μέσα στη διαφήμιση των Πολιτών δεν ήταν πια χαριτωμένο, ήταν αλλόκοτο, σχεδόν τρομακτικό. Και ακόμα πιο τρομακτικό το έκανε το γεγονός ότι πρωτοδημοσιεύτηκε την ίδια μέρα που βρέθηκε νεκρός ο Ιάσονας.
Τότε η Μαρία αποφάσισε να το δαμάσει, να το κάνει με το ζόρι αυτό που ήθελε να είναι: το σύμβολο εκείνου του γεμάτου φως, ένταση και προσδοκία συναισθήματος που τότε δεν είχε όνομα και τώρα το έλεγε αληθινό συναίσθημα. (κι εμείς ας το πούμε απλώς μια φρεσκάδα που τότε αναδυόταν από τα πεταμένα εδώ κι εκεί ρούχα του Ανέστη και τα διπλωμένα δικά της, από τη μουσική τής απέναντι καφετέριας και τις φωνές των μικροπωλητών έξω από το ανοιχτό παράθυρο του φθινοπώρου και από τις λαμπερές αιχμές μιας προσπάθειας για αγάπη, που είχε τώρα εκπέσει σε μια λειασμένη, νοικοκυρεμένη συναλλαγή). Άρχισε να το ζωγραφίζει σε διάφορες παραλλαγές, τις άπλωνε στο δωμάτιο κάτω από το πορτοκαλί φως και προσπαθούσε με το πινέλο ή το κάρβουνο να τις υποτάξει. Τελικά νόμισε πως το κατάφερε, ή τουλάχιστον το συνήθισε: ναι, αυτό το σκίτσο ήταν ο Ανέστης, ήταν τα αληθινά της συναισθήματα.
Κι όταν με τον Άλεξ έκαναν τους Alma θέλησε να συνεχίσει το παιχνίδι. Για να τον έχει - τον Ανέστη - πάντα μαζί της, στις επιτυχίες της. Γιατί τον τελευταίο καιρό ήταν πολύ μακριά. Όχι μονάχα επειδή δούλευε, ήταν μακριά όπως δεν ήταν ποτέ.
Ως λογότυπο των Alma το σκίτσο είχε επιτυχία. Στον Άλεξ άρεσε, και σε μια στιγμή μεγάλης οικειότητας η Μαρία του εμπιστεύτηκε τελικά το μυστικό, την προέλευση του σκίτσου, αποσπώντας του συγχρόνως την υπόσχεση (που όπως είδαμε εκείνος κράτησε) ότι δεν θα τη φανέρωνε σε κανέναν. Όχι ότι νοιάστηκε και κανένας. Εκτός ίσως από τον προφέσορα, που ήθελε όλα να τα ελέγχει, και βέβαια τον Χάρη που κόντευε να γράψει ολόκληρο θρίλερ για το σκιτσάκι αυτό.
Αλυσίδα
Δεν ξέρει λοιπόν τι σημαίνει το σκιτσάκι, σκέφτηκε ο Χάρης, ακούγοντας τον Άλεξ να τον βεβαιώνει πως «δεν ήταν κάτι άλλο πέρα από ένα προσωπάκι». Ή, αν ξέρει, δεν το λέει.
Ο κόσμος στη γκαλερί είχε αρχίσει να αραιώνει. Η μουσική συνέχιζε να παίζει, μα το άκουσμά της είχε χάσει πια τη γοητεία του, είχε γίνει μονότονο. Στο μόνιτορ πάνω από το μπαρ ο Ιάσονας, κολυμπώντας στο γαλάζιο σύμπαν του με επαναλαμβανόμενες κινήσεις και στροφές, επέμενε:
Μάθε για μένα.
«Ωραία ιδέα η φώκια στις οθόνες», δοκίμασε ο Χάρης δείχνοντας με το βλέμμα τη συσκευή, αλλά η αδέξια φράση έπεσε στο κενό.
Την ώρα που έβαζε μπροστά, η γκαλερί είχε πια κλείσει για το κοινό και το ιστορικό κέντρο της πόλης ήταν έρημο. Ένα απορριμματοφόρο του έφραξε το δρόμο. Οι κάδοι αντηχούσαν εκκωφαντικά στους άδειους δρόμους, καθώς με τις κοφτές κινήσεις του ειδικού μηχανισμού άδειαζαν τα σκουπίδια στο μύλο της καρότσας. Τα γιλέκα των εργατών του δήμου φωσφόριζαν στο σκοτάδι. Ο Χάρης συγκέντρωσε το βλέμμα επάνω τους, και μαζί συγκέντρωσε τις σκέψεις.
Τι να τον ρωτούσα; Αναλογίστηκε φουρκισμένος. Εσύ σκότωσες τη φώκια;
Ή μήπως, Ποιον καλύπτεις;
Καταλάβαινε, τώρα που τους είδε μαζί και ένιωσε τη συμπάθεια (αν όχι και τη σχέση) ανάμεσά τους, πως ο Άλεξ είχε προσωπικούς λόγους να καλύπτει τον προφέσορα. Ο οποίος με τη σειρά του αρνιόταν επίμονα την πιθανότητα του φόνου από μέσα, από μέλος της οργάνωσης (από τον ίδιο τον Άλεξ ας πούμε, που βρήκε τον Ιάσονα ) και ο οποίος επιπλέον είχε τη μεγαλύτερη ευκολία κινήσεων από όλους. Πράγματι, αυτός δεν είχε την έδρα του (το μαγαζί με τις κούκλες) στο νησί; Δεν είχε επίσης διασυνδέσεις και στις δύο οργανώσεις, και στους οικολόγους και στους Πολίτες του Πλανήτη; Και επίσης διασυνδέσεις με τα κέντρα στην Ευρώπη; Αυτός συνεπώς ήταν που θα μπορούσε, πιο πολύ από τον καθένα ίσως, να κανονίσει να επισπευσθούν μετά το γεγονός τα κονδύλια που έρχονταν από εκεί για τις οργανώσεις.
Έξω από το σπίτι του Χάρη περνούσαν συντροφιές που κατέβαιναν στα Εξάρχεια για ποτό. Έψαξε θέση για να παρκάρει.
Τον Ανέστη άραγε έχει ο Άλεξ λόγο να τον καλύπτει;
Ποτέ ως τότε ο Χάρης δεν είχε σκεφτεί τον Ανέστη ως ένοχο. Μάλλον επειδή τον συμπαθούσε. Όμως, αν ήθελε να είναι ειλικρινής με τον εαυτό του, ο Ανέστης ήταν ο πιο κατάλληλος για μια τέτοια «επιχείρηση». Πρώτον, γιατί δεν τα σκάλιζε πολύ τα πράγματα: ό,τι του έλεγαν έκανε. Και δεύτερον και κυριότερον, βεβαίως, για τα λεφτά. Που θα κατέφθαναν (και κατέφθασαν) πλουσιοπάροχα μετά το συμβάν.
Πού να βρισκόταν άραγε ο Ανέστης τη μέρα του φόνου;
Τελικά παρκάρισε στο πεζοδρόμιο.
Εκτός πια - συνέχισε τους συλλογισμούς καθώς κλείδωνε το αυτοκίνητο - κι αν είναι συνένοχοι όλοι τους.
Γιατί όχι; Αν η δουλειά ήταν οργανωμένη από μέσα (κι ο Χάρης ήταν σχεδόν βέβαιος γι' αυτό), τότε ένοχος δεν ήταν μόνο ο αυτουργός, ο καθένας θα μπορούσε να είναι στο κόλπο. Και η Μαρία ακόμα, άσχετο αν δεν βρισκόταν εκείνη τη μέρα στο νησί. Μπορεί να ήξερε, ή να έμαθε αργότερα. Κι αν κάποιος κάλυπτε ειδικά τον Ανέστη, δεν υπήρχε πιο πιθανό πρόσωπο από τη Μαρία γι' αυτό. Επιπλέον, γιατί τότε στο συνέδριο αρνιόταν τόσο επίμονα να πάρουν και οι Πολίτες μέρος από τα λεφτά; Μήπως, αντίθετα από όσα μεγαλόψυχα (και μεγαλόστομα) έλεγε, στην πραγματικότητα έριχνε στάχτη στα μάτια;
Επίσης - άλλη εκδοχή - η περίπτωση Alma αποδείκνυε ότι ο Άλεξ και η Μαρία μπορούσαν να είναι πολύ καλοί συνεταίροι, ίσως λοιπόν να ήταν συνεταίροι και σε άλλους τομείς.
Βέβαια η οδύνη της Μαρίας για το θάνατο του Ιάσονα ήταν αληθινή, γι' αυτό δεν υπήρχε αμφιβολία. Αλλά η οδύνη μπορεί να συνυπάρχει με την εγκληματική πράξη, και μάλιστα να ενισχύεται από την ενοχή.
Ο Χάρης θυμήθηκε εκείνο το βράδυ - το πρώτο του βράδυ στο σπίτι της - μετά τη συναυλία στο Σύνταγμα, όταν χτύπησε το τηλέφωνο και η Μαρία είπε ο Άλεξ ήταν. Πώς θα μπορούσε αλήθεια να ξέρει τι ακριβώς της είχαν πει και ποιος ήταν στην πραγματικότητα στο τηλέφωνο;
Άναψε το φως και άνοιξε το πρώτο συρτάρι του γραφείου του. Εκεί μέσα έριχνε πάντα τα κλειδιά του αυτοκινήτου, για να μην τα χάνει. Τα κλειδιά προσγειώθηκαν πάνω στο μαχαίρι, αυτό που είχε ξεθάψει από τη θάλασσα στο νησί.
Κάθε μέρα σχεδόν το έβλεπε - κάθε μέρα πετούσε τα κλειδιά στο συρτάρι. Απόψε όμως, έπειτα από τόσους απανωτούς συλλογισμούς, το μαχαίρι ήρθε από μόνο του να δέσει, τελευταίος κρίκος στην αλυσίδα. Για την ακρίβεια ήταν εκείνα τα λόγια της Αθηνάς που ήρθαν να δέσουν, η παρατήρησή της τη βραδιά που τακτοποιούσαν μαζί τα συρτάρια.
Αυτό δεν είναι χαρτοκόπτης. Είναι φονικό όπλο.
Κι έπειτα, αμέσως:
Εννοείς στο νησί όπου μαχαίρωσαν εκείνη τη φώκια;
Η σωστή ερώτηση που θα μπορούσε να κάνει κάποιος στον Άλεξ δεν ήταν, όπως είχε σκεφτεί ο Χάρης νωρίτερα, εσύ σκότωσες τη φώκια;
Η σωστή ερώτηση ήταν:
Σου λέει τίποτα αυτό το μαχαίρι;
Η σωστή ερώτηση
«Σου λέει τίποτα αυτό το μαχαίρι;»
Η Αθηνά έκανε την ερώτηση στον Άλεξ ανάλαφρα, τη στιγμή που, ψάχνοντας στο χάος της τσάντας της για το κινητό, ανέσυρε «κατά λάθος» το μαχαίρι.
Ο Άλεξ κοίταξε το μαχαίρι, τη σκαλισμένη φούντα επάνω του, μετά κοίταξε κατάματα την Αθηνά κι εκείνη του αντιγύρισε το βλέμμα. Ο Χάρης κοίταζε μια τον Άλεξ και μια την Αθηνά. Τέλος ο Άλεξ κούνησε αρνητικά το κεφάλι.
Στέκονταν όλοι μαζί στο μπαρ της γκαλερί, την τελευταία μέρα της έκθεσης των Alma. Οι επισκέπτες γύρω τους, με ποτήρια στα χέρια, επιδίδονταν σε αμοιβαίους επαίνους και κατοχύρωναν τις νέες γνωριμίες τους. Όσο για τη Μαρία, η αρχική απογοήτευση όλων για την απουσία της είχε δώσει τη θέση της σε μια σιωπηρά πλανώμενη απαξίωσή της: δικό της σφάλμα ήταν που έλειπε.
Αντιθέτως δεν έλειπε ο προφέσορας. Ήταν παρών στο αποχαιρετιστήριο πάρτι, και μάλιστα μόλις είχε διατυπώσει προς την Αθηνά τις φιλοφρονήσεις του: η μελλοντική σύζυγος του Χάρη ήταν, είπε, πολύ κομψή, αληθινό φιγουρίνι. Θα τον τιμούσαν άραγε οι δυο τους με την παρουσία τους στο νησί; Ας σημείωναν το καινούργιο του τηλέφωνο.
Τότε ακριβώς ήταν που η Αθηνά έψαξε το χάος της τσάντας της για το κινητό κι έβγαλε «κατά λάθος», το μαχαίρι.
«Δεν το έκανε αυτός», είπε στον Χάρη, μια ώρα αργότερα, στο αυτοκίνητο. «Σε καμιά περίπτωση δεν το έκανε αυτός».
Ο Χάρης έβαλε μπροστά, λέγοντας με κάποιο δισταγμό:
«Κοίτα, κι εγώ δεν ξέρω γιατί με νοιάζει τόσο αυτή η ιστορία».
«Φυσικό είναι», τον καθησύχασε η Αθηνά. «Νιώθεις υπεύθυνος».
Ο Χάρης ένιωσε ανακούφιση, κι ακόμα κάποια ευγνωμοσύνη. Από την έκθεση των Alma και μετά περίμενε με άγχος τη στιγμή που η Αθηνά θα ξεσπούσε: Ωραία αφορμή βρήκες να μην ασχολείσαι με τη ζωή σου, φανταζόταν πως θα του έλεγε. Φώκια κι αηδίες! Τι σε αφορά;
Και ίσως (αυτό το περίμενε με ακόμα περισσότερο άγχος):
Η Μαρία είναι, έτσι;
Μα η Αθηνά είχε καλύτερη γνώμη για το πριγκιπόπουλό της: ο φόνος του Ιάσονα ήταν ο δράκος που έτυχε στο δρόμο του. Δράκοι και πριγκιπόπουλα είχαν παλιούς λογαριασμούς.
Ναι, η Αθηνά είχε δίκιο: για μια σειρά αόριστους λόγους, από το τηλεφώνημα εκείνο στης Μαρίας την πρώτη τους νύχτα ως τις μέρες στο νησί, και για έναν πολύ λιγότερο αόριστο, τη συνειδητοποίηση του τι μπορεί να σήμαινε το μαχαίρι που ο ίδιος ξέθαψε από την άμμο, ο Χάρης ένιωθε υπεύθυνος.
Η ενέργεια των πραγμάτων
Η έκθεση των Alma έσβηνε σε λίγο τα φώτα της οριστικά. Το σταντ με τους καταλόγους έστεκε άδειο, υπογραμμίζοντας το τέλος της φιέστας. Ο Άλεξ και ο προφέσορας είχαν απομείνει μόνοι.
«Ευχαριστημένος;» ρώτησε ο προφέσορας.
Ο Άλεξ ωστόσο είχε χάσει το κέφι κι έσφιγγε τα χείλη με τρόπο που μάλλον σήμαινε όχι. Ο προφέσορας ένιωσε πως πλησίαζε μια από εκείνες τις στιγμές όπου αποκαλυπτόταν πως η σχέση τους ήταν αντίστροφη, πως ο ίδιος ήταν ο μαθητής κι ο Άλεξ ο δάσκαλος. Αυτός που κατά ανεξήγητο τρόπο μπορούσε να φανερώνει την κρυμμένη ενέργεια των πραγμάτων.
«Πάμε λίγο μέσα;» πρότεινε ο Άλεξ. δείχνοντας την αίθουσα με τα εκθέματα.
Οι συνθετικές γυναίκες πάνω στα μήλα και πίσω από τη τζαμαρία φωτίστηκαν με το πάτημα του διακόπτη από το απλό ηλεκτρικό φως, χωρίς τα εφέ που τις συνόδευαν κατά τη διάρκεια της έκθεσης. Το αεικίνητο ήταν τώρα ακίνητο. Τα χρώματα των γλυπτών, μπεζ, χρυσαφί και λευκό, τα έκαναν να μοιάζουν κάπως με χριστουγεννιάτικα στολίδια. Τα παγωμένα πρόσωπά τους χωρίς τον ατμοσφαιρικό φωτισμό είχαν χάσει τη γοητεία τους, ήταν απλώς αυτό: παγωμένα.
«Κοίτα», είπε απότομα ο Άλεξ στον προφέσορα. «Γι αυτά δούλεψα πολλούς μήνες. Ποιανού έργο νομίζεις πως είναι;»
Ο προφέσορας δεν απάντησε, περίμενε τη συνέχεια.
«Είναι του Ανέστη», αποκάλυψε ο Άλεξ. «Δηλαδή είναι βασισμένα σε μια ιδέα του Ανέστη, σε κάτι σκίτσα του που είχε φυλάξει η Μαρία».
Ο προφέσορας, που γνώριζε βέβαια τη σχέση Μαρίας και Ανέστη, σκέφτηκε ότι κι εδώ ακόμα ο Ανέστης κατάφερνε να είναι παρών. Δεν πίστευε - ποτέ δεν θα το πίστευε - ότι ο Άλεξ είχε συνειδητά «κλέψει», περίμενε λοιπόν τη συνέχεια του ξεσπάσματος.
«Κοίτα» ξανάπε ο Άλεξ δείχνοντας τα έργα του, και αυτή τη φορά η προτροπή είχε ολοφάνερα το νόημα προσπάθησε να διακρίνεις.
Μα τότε ο προφέσορας, σαν να ερμήνευσε έτσι την προτροπή, στράφηκε όχι στα γλυπτά αλλά στον ίδιο τον Άλεξ. Τον κοίταξε όπως εκείνος κοίταζε με τη σειρά του τα έργα (ο νους του μάλλον είχε απομακρυνθεί ήδη από τον Ανέστη και είχε συγκεντρωθεί σε κάτι άλλο) κι όπως το χέρι του απλωνόταν προς αυτά με μια εκφραστική κίνηση. Ο προφέσορας ακολούθησε με τη δική του ματιά το βλέμμα και το χέρι, και άρχισε να διακρίνει την κρυμμένη ενέργεια των γλυπτών, μια ενέργεια που σε καμιά περίπτωση δεν ήταν του Ανέστη.
«Δεν τα έκλεψες», του είπε καθησυχαστικά. Και συνέχισε, όχι τόσο με την βεβαιότητα ανθρώπου που ξέρει από τέχνη (δεν ήξερε και πολλά), όσο με εκείνη του ερωτευμένου:
«Κανέναν δεν έκλεψες. Αυτά εδώ είναι δικά σου έργα».
Ο Άλεξ είχε συγκεντρωθεί στα γλυπτά, η ματιά του πήγαινε διαρκώς από το ένα στο άλλο. Τότε ο προφέσορας άρχισε πραγματικά να καταλαβαίνει: αυτά ήταν έργα εμπνευσμένα από σκίτσα που εξ αρχής παρίσταναν τη Μαρία, κι ο Άλεξ ασυναίσθητα τα είχε αποδώσει με τον τρόπο που ο ίδιος έβλεπε τη Μαρία - κι όπως αποκαλύφθηκαν τώρα πιο καθαρά, μόλις τα φώτισε το απλό ηλεκτρικό φως: με τα πρόσωπα παγωμένα..
«Έτσι βλέπεις εσύ τη Μαρία», είπε ο προφέσορας φανερώνοντας τη σκέψη του. «Με την έκφραση παγωμένη».
Ο Άλεξ τον κοίταξε και κούνησε αργά το κεφάλι: η Μαρία παγωμένη.
Παγωμένη σε μια γυάλα (ή σε μια τζαμαρία με μοβ και πράσινα φώτα), στη φευγαλέα χαρά των δεκαπέντε και στην ανοιχτή πληγή που χάραξε ένα μακρινό πλοίο. Η Μαρία που αγωνιζόταν στους Πολίτες του Πλανήτη για ένα πατρικό (ή προφεσορικό) μπράβο, στην αγκαλιά του Ανέστη για ένα παιδικό παιχνίδι (ή ένα παιχνίδι με ένα παιδί) και στη δική του για μια όλο καμάρι και στοργή μαμά. Η Μαρία, το φιλαράκι του.
«Καιρός να ξυπνήσει», μουρμούρισε σχεδόν μονολογώντας.
Ο προφέσορας στάθηκε για λίγο ακόμα δίπλα του διακριτικά, έπειτα είπε καληνύχτα: ήταν φανερό ότι ο Άλεξ ήθελε να μείνει μόνος.
Ο Άλεξ πάτησε ένα κουμπί σε μια συσκευή στο πάτωμα και το βίντεο στο μόνιτορ μπροστά του άρχισε να παίζει. Τράβηξε μια καρέκλα και κάθισε μπροστά στην οθόνη, κάρφωσε το βλέμμα επάνω της.
Αναλαμπές του ήλιου στο νερό, η φώκια γλιστρούσε ανάμεσά τους κι έφευγε. Μια ασαφής μορφή που προσπαθούσε να σχηματίσει μια εικόνα. Να δώσει μια απάντηση.
Ο Άλεξ άγγιξε την οθόνη με το χέρι του. Τη χάιδεψε ξανά και ξανά, όπως είχε κάνει δυο χρόνια πριν με το κουφάρι του Ιάσονα το κουλουριασμένο στην ακτή, εκείνο το πρωί μέσα στην πρωινή πάχνη. Ελάχιστοι ήξεραν ότι στο βίντεο ήταν ο πραγματικός Ιάσονας, από λήψεις που είχε κάνει ο ίδιος ο Άλεξ στις καταδύσεις του. Στα παιχνίδια των δυο τους, τα πρωινά που θύμιζαν την αυγή των πραγμάτων.
Όχι, δεν μετάνιωνε που είχε κρατήσει ως τότε το μυστικό. Έτσι είχε κρίνει. Και ούτε ήταν οι αδέξιες προσπάθειες του Χάρη και της Αθηνάς (το μαχαίρι που βγήκε απόψε από την τσάντα της, τι μελόδραμα!) που του άλλαξαν γνώμη. Θα μιλούσε έτσι κι αλλιώς, το είχε αποφασίσει από καιρό, από το ταξίδι του στη Νέα Ορλεάνη. Δεν είχε φύγει τότε μόνο για να μην είναι παρών στο συνέδριο, κυρίως είχε φύγει για να βρει την απάντηση στο δίλημμά του. Ήξερε πως οι απαντήσεις στα διλήμματα έρχονται πιο εύκολα όταν ξεκολλάμε το μυαλό από αυτά, όταν το γεμίζουμε με τις νέες, άσχετες εμπειρίες ενός ταξιδιού. Για αρκετό καιρό αφουγκραζόταν ανθρώπους και πράγματα στο μακρινό εκείνο τόπο, στην πολύβουη πόλη (που ελάχιστα την ένιωσε ως πατρίδα του και πάντως όχι περισσότερο από ο,τι ένιωθε πια σχεδόν όλο τον κόσμο) κι ύστερα καθόταν και περίμενε να κατασταλάξουν τα συναισθήματα.. Ώσπου τελικά κατάλαβε πως κανέναν δεν είχε βοηθήσει με τη σιωπή του, όσο κι αν έτσι είχε πιστέψει αρχικά. Όσο κι αν είχε προσπαθήσει να κρύψει την αλήθεια, πετώντας, εκείνο το πρωινό στη μικρή παραλία, το μαχαίρι (το απολύτως αναγνωρίσιμο μαχαίρι) μέσα στη θάλασσα.
Σηκώθηκε, έσβησε τα μόνιτορ και τα φώτα, είχε πάρει την απόφασή του: η Μαρία έπρεπε να ξεπαγώσει.
Ασφαλώς το μαχαίρι θα ήταν χρήσιμο - πόσο τον τάραξε έτσι όπως το είδε ξαφνικά απόψε μπροστά του, λαμπερό, στο χέρι της Αθηνάς! Αλλά όσο κι αν παρέμενε στοιχείο σημαντικό, δεν αρκούσε πια γι' αυτό που ήθελε να πετύχει. Τώρα έπρεπε να στήσει μια παράσταση. Κυριολεκτικά.
Προς το σπίτι
Το τραγούδι από τα μεγάφωνα του πλοίου έμοιαζε τραγούδι σειρήνας. Αφημένη στη ρέμβη της, χωρίς μπλοκ ή ατζέντες μπροστά της, η Μαρία, αυτή τη φορά στο κατάστρωμα, χαιρόταν το ταξίδι. Δίπλα της ο Ανέστης, απλωμένος σε τρεις καρέκλες και με τα μάτια κρυμμένα κάτω από μαύρα γυαλιά, άκουγε κι αυτός τη σειρήνα (το τραγούδι από τα μεγάφωνα) κι ένιωθε γαληνεμένος: επιτέλους, γύριζε στο σπίτι του. Όχι στα Κάτω Πατήσια, αλλά εδώ. Εδώ ήταν το σπίτι του, στην καρδιά της θάλασσας.
Ο ίδιος και η Μαρία είχαν επιστρέψει από την Ιταλία στις αρχές Ιουνίου. Όσο ήταν εκεί, η Μαρία συναντούσε διάφορες οργανώσεις κι έκανε κάποιες γραφιστικές δουλειές, ο ίδιος ο Ανέστης όμως έκανε σχεδόν τα πάντα, ό,τι μπορούσε: με φωτογράφους, με ξυλουργούς, βοηθός εγκαταστάσεων σε συναυλίες. Δεν είχε παράπονο, κέρδισε αρκετά χρήματα, χώρια που τις πιο πολλές ώρες τις περνούσε, προς μεγάλη του ανακούφιση, μακριά από τη Μαρία. Είχε ζήσει μάλιστα κι ένα φευγαλέο ειδύλλιο με μια Ιταλίδα πολύ όμορφη, με μεγάλα καστανά μάτια, που δήλωνε αναρχική και συνεργαζόταν με τους Πολίτες επειδή σ ' αυτή τη φάση του αγώνα είχαν κοινό εχθρό. Ο Ανέστης ένιωσε μια φορά τον πειρασμό να της πει μετά θα τους προδώσετε, μα γενικά απέφευγε να μιλάει για προδοσίες, πίστευε άλλωστε πως η φλογερή καστανομάτα του είχε όλο το πλεονέκτημα να δηλώνει αναρχική και να ονειρεύεται επαναστάσεις: βρισκόταν στο σπίτι της. Θέλω να γυρίσω στο σπίτι μου, είχε πιάσει τον εαυτό του να σκέφτεται, πολλές φορές εν μέσω οργιώδους εργασίας, συνελεύσεων και δραστηριοτήτων.
Ναι, ήθελε να γυρίσει. Νοσταλγούσε φούντα στην ασφάλεια του σπιτιού του στα Πατήσια, ή να χωθεί ξανά στο συνεργείο όπου δούλευε ο αδερφός του. Ή να πάρει μια εντούρο και να πάει βόλτα σε μια παραλία - σκουπιδότοπο, μακριά από γαλάζια νερά και φώκιες. Μακριά κι από τη Μαρία.
Όμως πάλι τι ήταν αυτά που σκεφτόταν; Τι θα έκανε χωρίς τους εθελοντές; Χωρίς τη Μαρία που τόσο τον φρόντιζε; Και μάλιστα τώρα, που με τον Άλεξ είχε βάλει πλώρη να γίνει διάσημη; Λογικά, τώρα τη χρειαζόταν ακόμα πιο πολύ.
Δεν μπόρεσε να αποφασίσει τι ακριβώς χρειαζόταν, ούτε όταν τελικά επέστρεψαν: στο σπίτι του στα Πατήσια δεν ένιωθε καλά, ούτε με φούντα ούτε χωρίς, το συνεργείο αποδείχτηκε μικρό και λίγο και μια εντούρο που πήρε ένα απόγευμα την πήγε μόνο μια αγχωμένη τρεχάλα λίγα χιλιόμετρα. Μονάχα εδώ τώρα, στο κατάστρωμα του πλοίου, με τη Μαρία δίπλα του και τον ίδιο κάτω από μαύρα γυαλιά, ένιωθε πως πλησιάζει επιτέλους στο πραγματικό σπίτι του.
Ο Άλεξ τους είχε ειδοποιήσει μετά την επιστροφή τους στην Ελλάδα ότι θα τους περίμεναν, ο ίδιος κι ο προφέσορας, στο νησί, για λίγες μέρες διακοπές πριν έρθει ο πολύς κόσμος. Κατέλυσαν στο ίδιο γνωστό ξενοδοχείο, άδειο σχεδόν αυτή την εποχή κι όλο δικό τους για προσωπικές στιγμές, χωρίς αφίσες και graffiti, χωρίς Ατέλειωτο Αίνιγμα στο σαλόνι. Το ίδιο απόγευμα συνάντησαν στο λιμάνι τον Άλεξ και τον προφέσορα κι έμειναν οι τέσσερις ως το βράδυ βολτάροντας στην προκυμαία, κουβεντιάζοντας για επικείμενες εκδηλώσεις και αναθυμούμενοι τα παλιά. Παρασυρμένος από την παρέα, από τη σιγουριά της οικείας ομάδας, ο Ανέστης άρχισε ξαφνικά να φλυαρεί με ενθουσιασμό για τις δραστηριότητες που θα μπορούσαν να οργανώσουν αυτό το καλοκαίρι και δήλωσε την επιθυμία να δουλέψει όσο ποτέ πριν. Ο προφέσορας τον διαβεβαίωσε πως πάντα θα υπήρχε δουλειά, αρκεί να είχε θέληση.
Ο Ανέστης είπε ότι είχε πολλή θέληση. Έπειτα σώπασε. Η νύχτα έξω από το λιμάνι απλωνόταν απέραντη. Του φάνηκε πως άκουσε μακριά το βουητό από τις σπηλιές.
«Πώς είσαι;» ρώτησε τη Μαρία ο Άλεξ, σε μια στιγμή που βρέθηκαν οι δυο τους μακριά από τους άλλους.
«Δεν ξέρω. Σαν κάτι να περιμένω».
Ο Άλεξ την έσφιξε απαλά στην αγκαλιά του, έπειτα την πληροφόρησε:
«Έρχεται ο Χάρης αύριο».
«Ο Χάρης; Πώς έτσι;»
«Εγώ τον κάλεσα. Έχω κάτι να πω. Σε όλους σας».
«Μόνος του έρχεται;»
«Όχι»
Η θάλασσα μπροστά κατάμαυρη, βουτηγμένη στη νύχτα.
«Τους χρειάζομαι», εξήγησε ο Άλεξ, που θυμήθηκε πόσο πρόθυμος ήταν ο Χάρης στο τηλέφωνο, όταν του εξήγησε πως χρειαζόταν και τους δυο τους - και κυρίως πως χρειαζόταν εκείνο το μαχαίρι που του είχε δείξει η Αθηνά. «Και τον Χάρη και την Αθηνά. Γι' αυτό που έχω να σας πω».
Ώστε Αθηνά τη λένε, σκέφτηκε η Μαρία.
«Τι είναι λοιπόν αυτό που έχεις να μας πεις; Είναι καλό ή κακό;»
Δεν της απάντησε αμέσως.
«Εξαρτάται», είπε τελικά. «Μπορεί από μια άποψη να είναι πολύ καλό».
Ο Χάρης και η Αθηνά έφτασαν πράγματι την επομένη το απόγευμα κι ανέβηκαν κατευθείαν στη Χώρα, στο μαγαζί του προφέσορα, όπου τους περίμεναν οι άλλοι. Οι μυρωδιές από το ταβερνάκι του κάστρου θύμισαν στον Χάρη τη μοναδική του φορά εδώ, έπειτα συγκεντρώθηκε: έπρεπε να χαιρετήσει τη Μαρία. Η Μαρία έκανε μια κίνηση με το χέρι της σπρώχνοντας τα μαλλιά προς τα πίσω και του χαμογέλασε.
Για μια στιγμή ήταν ο Χάρης και η Μαρία, στο φως ενός απογεύματος.
Γκρο πλαν
Η ώρα ωστόσο είχε προχωρήσει αρκετά, αν και Ιούνιος είχε αρχίσει να σκοτεινιάζει. Ο Χάρης, η Αθηνά, ο Ανέστης, η Μαρία και ο προφέσορας πήραν τις θέσεις τους σε πρόχειρα καθίσματα. Ο Άλεξ στάθηκε δίπλα στο παράθυρο, κοίταξε τον ουρανό που όσο πήγαινε κοκκίνιζε κι έπειτα τράβηξε τη βαριά υφαντή κουρτίνα και σκοτείνιασε το χώρο.
Άναψε ένα χαμηλό πορτατίφ που φώτισε αμυδρά τις κούκλες γύρω γύρω στο μαγαζί, αυτές που δεν θα έπαιρναν μέρος στην παράστασή του. Καθώς κρέμονταν σε διάφορα σημεία στους τοίχους ή πρόβαλλαν μισοκρυμμένες πίσω από αντικείμενα, με τα πάνινα ή πορσελάνινα πρόσωπά τους, τα κόκκινα χείλη και τα βαμμένα μάτια, οι κούκλες του μαγαζιού σχημάτιζαν ένα μαρμαρωμένο θεωρείο θεάτρου. (Ή ένα μαρμαρωμένο σώμα ενόρκων που κάποια στιγμή θα ξυπνούσε και θα έβγαζε την ετυμηγορία του)
Ο Άλεξ φορούσε σκούρα ρούχα που τον έκαναν ένα με το σκοτάδι και μόνο τα μαλλιά του γυάλιζαν στο φως του πορτατίφ, όπως ήταν σκυμμένος προς τον τοίχο πίσω του και τακτοποιούσε τις κούκλες. (Τις δικές του κούκλες). Μια σειρά μικροσκοπικές κουκλίτσες ακουμπούσαν τώρα σε ένα ράφι απέναντι από τους θεατές.
Όπως ήταν στριμωγμένες η μια δίπλα στην άλλη, στο μισόφωτο, τα χαρακτηριστικά τους δεν ξεχώριζαν. Πάνω από τα κεφάλια τους κρεμόταν μια μικρή ταμπέλα με καλλιγραφικά γράμματα: Οι εθελοντές.
Το μακρινό πλάνο, σκέφτηκε ο Χάρης που θυμήθηκε την εξήγηση του προφέσορα για το μικρό και το μεγάλο μέγεθος της ίδιας κούκλας.
Και πράγματι, κάτω από τις δυσδιάκριτες κουκλίτσες ακουμπούσαν στον τοίχο τρεις μεγάλες μαριονέτες, παρόμοιες, όπως φαινόταν από τα ρούχα και τα μαλλιά, με τρεις από τις μικρές. Οι καλλιγραφικές ταμπέλες πάνω από τα κεφάλια τους τις καθόριζαν ως Άλεξ, Ανέστη και Μαρία.
Ένα κρυμμένο κασετόφωνο άρχισε να παίζει, η μουσική σταδιακά δυνάμωσε. Ένας χάρτινος ήλιος μ' ένα φως πίσω του, στηριγμένος σ' ένα λεπτό κατακόρυφο σωλήνα με βάση, πήρε τη θέση του δίπλα στη «σκηνή» - δίπλα δηλαδή στο μικρό ελεύθερο χώρο του πατώματος μπροστά στον Άλεξ.
«Ξημέρωσε», είπε ο Άλεξ.
Στο πάτωμα, στη μέση της «σκηνής», ήταν τοποθετημένο ένα αντικείμενο σκεπασμένο με ύφασμα, που ο Άλεξ έσκυψε και το τράβηξε. Αποκαλύφθηκε μια μαριονέτα σε ασυνήθιστο σχήμα, ένα μακρόστενο γκρίζο σώμα μ' ένα κεφάλι χωρίς αυτιά. Ήταν ξαπλωμένη με το πρόσωπο προς το πάτωμα και η ταμπελίτσα μπροστά της (από την πλευρά των θεατών) έγραφε Ιάσονας. Η μαριονέτα προφανώς ήταν «νεκρή».
Από τον τοίχο η μαριονέτα Άλεξ έγινε γκρο πλαν. Ήταν ντυμένη με ένα μαύρο εφαρμοστό κοστούμι, σαν στολή δύτη. Ο Άλεξ (ο πραγματικός) τη σήκωσε στον αέρα, την έγειρε οριζόντια με την πλάτη προς τα πάνω κι άρχισε να κινεί επιδέξια τα νήματά της. Στο ημίφως του χάρτινου ήλιου η αιωρούμενη κούκλα άρχισε να ανοιγοκλείνει τα μέλη της ακολουθώντας τα κύματα της μουσικής: κολυμπούσε. Σε μια στιγμή, πάντα με τη μουσική να υπογραμμίζει την κίνηση, έκανε ένα απότομο κατέβασμα σαν μακροβούτι, έπειτα ανυψώθηκε πάλι με το χέρι ψηλά και κουνώντας ζωηρά το κεφάλι. Τέλος γύρισε όρθια και πάτησε στο πάτωμα. (Στη στεριά). Πλησίασε και στάθηκε πάνω από τη φώκια, γονάτισε σ' ένα κρεσέντο της μουσικής κι έμεινε ακίνητη.
Η μουσική χαμήλωσε. Οι θεατές κρατούσαν την ανάσα τους. Ο Άλεξ (ο πραγματικός), σκυμμένος πάνω από τη μαριονέτα που τον παρίστανε και κρατώντας την γονατιστή, φαινόταν να έχει γίνει ένα μαζί της. Να ξαναζεί. Εκείνο το πρωινό.
Εκείνο το πρωινό της άνοιξης του 1999 (το πρωινό της ίδιας μέρας που ο Χάρης και η Μαρία συναντήθηκαν στη συναυλία στο Σύνταγμα), ο Άλεξ είχε μπει στη θάλασσα λίγο μετά το ξημέρωμα. Η αγαπημένη του διαδρομή, ξεκινώντας από το γειτονικό ψαροχώρι, ήταν προς το στέκι του Ιάσονα. Κολυμπούσε συνήθως παράλληλα με τα βράχια, περνούσε κάτω από τη σπηλιά της φώκιας κι έμπαινε στον ορμίσκο μπροστά στη μικρή ακτή.
Το ότι μπορούσαν να παίζουν μαζί δεν ήταν καθόλου παράξενο. Ο Άλεξ, με το ευκίνητο σώμα του το ντυμένο τη στολή του δύτη, τα καλυμμένα του αυτιά και την απίστευτη αντοχή του στα μακροβούτια, έμοιαζε μέσα στο νερό με το μοναδικό εκπρόσωπο ενός είδους φώκιας λυγερού και παραμυθένιου. Με μια μαύρη monachus (χωρίς το δεύτερο προσδιοριστικό), που είχε διαφύγει τους ερευνητές, είχε διαφύγει και τους ψαράδες κι ερχόταν από τον κόσμο των μύθων για να παίξει με τον νεαρό γκρίζο ξάδερφο.
Μόλις πέρασε εκείνο το πρωί τη σπηλιά και μπήκε στη μικρή περιοχή του Ιάσονα, ο Άλεξ δεν βρήκε τη φώκια.
Βρήκε όμως το μαχαίρι.
Το διέκρινε αμέσως, αστραφτερό σαν ψάρι, στον πυθμένα κοντά στα βράχια. Έκανε μακροβούτι και το έπιασε, έπειτα έβγαλε το κεφάλι στην επιφάνεια, σήκωσε το χέρι και κοίταξε το εύρημά του με μια αόριστη ανησυχία: ήταν κοφτερό, έλαμπε στον πρώτο ήλιο της μέρας κι είχε την άκρη του κυρτωμένη, δεν χρειαζόταν δηλαδή μεγάλη επιδεξιότητα για να καταφέρει φονικό. Πόσο μάλλον αν το θύμα ήταν ο Ιάσονας που, γεμάτος εμπιστοσύνη, έφερνε τα μουστάκια του σε απόσταση αναπνοής από οποιονδήποτε τον πλησίαζε κουνώντας στο χέρι του ένα ψάρι.
Ο Άλεξ άρχισε πάλι να κολυμπάει κάτω από το νερό, ψάχνοντας με αγωνία ανάμεσα στις αναλαμπές του ήλιου. Δεν τον εντόπισε. Βγήκε έπειτα έξω στην παραλία, κι εκεί, στην άκρη της, ανάμεσα στα βράχια, ο φίλος του δεν ήταν πια παρά ένα κουφάρι. Ο Άλεξ ένιωσε μια βαθιά απότομη παγωνιά.
Του είχαν κόψει το λαιμό διαπερνώντας το λίπος, που δεν ήταν πολύ γιατί ο Ιάσονας ήταν μικρός ακόμα.
Ο Άλεξ κοίταξε πάλι το μαχαίρι, και τότε πρόσεξε στη λαβή το σκάλισμα. Αμέσως κατάλαβε ποιανού ήταν. Ο κάτοχος του μαχαιριού άλλωστε βρισκόταν στο νησί, ο Άλεξ τον είχε συναντήσει το προηγούμενο μόλις βράδυ. Το φονικό θα είχε γίνει τη νύχτα. Η φώκια είχε μάθει τους ανθρώπους κι έβγαινε ο,τι ώρα την καλούσαν, άλλωστε είχε και φεγγάρι.
Ο Άλεξ έμεινε αρκετή ώρα γονατιστός μπροστά στον Ιάσονα. Δεν βιαζόταν. Περίμενε μήπως δοθεί μια από μηχανής λύση στο τρομερό του πρόβλημα, μήπως φανεί κάποιος και μοιραστεί μαζί του την ευθύνη. Όμως κανείς δεν φάνηκε.
Στο τέλος σηκώθηκε αποφασιστικά. Μια πρωτόγνωρη οργή είχε αρχίσει να ζεσταίνει τις φλέβες του, καθώς βάδιζε προς το βράχο για να πετάξει το μαχαίρι ξανά στη θάλασσα: είχε τύχει σ' αυτόν να πρέπει να κρύψει το μυστικό, να αφήσει τον ένοχο ατιμώρητο.
Γιατί πώς θα ήταν δυνατό να αποκαλύψει την αλήθεια; Πώς να το κάνει αυτό στη Μαρία;
Το ίδιο κιόλας βράδυ της τηλεφώνησε και της είπε τα νέα. Αλλά όχι όλα.
Η μαριονέτα Άλεξ τώρα σηκώθηκε, σκαρφάλωσε σ' ένα σκαμνί κι έκανε μια κίνηση με το χέρι σαν να πετούσε κάτι μακριά. Ταυτόχρονα η μουσική κορυφώθηκε πάλι κι έπειτα έσβησε μαλακά. Η μαριονέτα γύρισε στη θέση της στον τοίχο.
Η μαριονέτα Μαρία μετακινήθηκε. Ο Άλεξ την απομάκρυνε από τον τοίχο και την έφερε πιο μπροστά, για να «βλέπει» καλύτερα όσα συνέβαιναν. Δεν την έφερε όμως μέχρι τη σκηνή, την άφησε πιο πίσω, ακουμπισμένη σε ένα στήριγμα. Η πραγματική Μαρία μετακινήθηκε κι αυτή στο κάθισμά της για να βλέπει καλύτερα.
Ο Άλεξ έβγαλε τον χάρτινο ήλιο και την λάμπα από τον κατακόρυφο σωλήνα κι έβαλε στη θέση τους μια γαλάζια λάμπα κι ένα χάρτινο φεγγάρι.
«Την προηγούμενη νύχτα», είπε.
Η μουσική δυνάμωσε πάλι. Η μαριονέτα - φώκια, με τη βοήθεια του Άλεξ, ανασηκώθηκε αργά («αναστήθηκε») κι άρχισε να κολυμπάει στον αέρα, όπως είχε κάνει προηγουμένως η μαριονέτα Άλεξ. Με παρόμοιες κινήσεις και πάνω στην ίδια μουσική. Έπειτα ο Άλεξ την ακούμπησε κάτω και την άφησε ακίνητη, καθώς χρειαζόταν τα χέρια του.
Η μαριονέτα Ανέστης έγινε τώρα γκρο πλαν. Πλησίασε τη φώκια, κι άρχισε δίπλα της ένα χορό με το χέρι υψωμένο.
Καθισμένος άβολα στο σκαμπό του ανάμεσα στη Μαρία και την Αθηνά, ο πραγματικός Ανέστης θέλοντας και μη θυμόταν.
Τον είχαν προετοιμάσει από την Αθήνα. Καμιά συνεννόηση δεν θα γινόταν στο νησί, γιατί οι εθελοντές που είχαν οργανώσει το κόλπο - ποτέ δεν έμαθε ποιοι ακριβώς, ούτε αν ήταν οικολόγοι μόνο ή και Πολίτες - φοβόνταν τον προφέσορα. Αυτός όλους ήθελε να τους ελέγχει.
Καθόλου εύκολο δεν του ήταν να σκοτώσει το ζώο. Κρίμα ήταν. Αλλά και τόσα λεφτά που περίμεναν ανεκμετάλλευτα από τα πακέτα της Ευρώπης, κρίμα δεν ήταν και αυτά; Ο Ανέστης αυτό είχε μάθει πάνω από όλα για τη ζωή, πως είναι ένας διαρκής αγώνας για την ευκαιρία. Πώς αν δεν την αρπάξει αυτός θα την αρπάξουν οι άλλοι, και πώς το κυριότερο ηθικό καθήκον του ήταν απέναντι στον εαυτό του, γιατί κανείς άλλος δεν θα τον φρόντιζε. Όλη του η συμμετοχή στους Πολίτες του Πλανήτη άλλωστε δεν ήταν παρά μια μεγάλη ευκαιρία, με πολλές μικρότερες. Κρίμα ήταν λοιπόν, αλλά κάποιος θα το έκανε, οπότε γιατί όχι ο ίδιος; Ποιος ήταν αυτός για να είναι υπεράνω;
Η άποψη που θα κυκλοφορούσε, του είχαν πει, ήταν ότι οι ψαράδες πήραν εκδίκηση για την επέμβαση στη ζωή τους - για τους νόμους που απαγόρευαν το κυνήγι της φώκιας. Έτσι κι έγινε, και μετά το τραγικό συμβάν χρειάστηκαν πιο εντατικά (χρηματοδοτούμενα) προγράμματα, καμπάνιες ενημέρωσης, επιμόρφωση των ντόπιων. Για να αλλάξει η νοοτροπία τους, για να μάθουν οι ψαράδες την οικονομία τη φιλική με τη φύση.
Αλλά οι ψαράδες μάγκες μου, την ξέρουν πολύ καλά την οικονομία τη φιλική με τη φύση: το να σκοτώσουν τη φώκια που τους τρώει τα ψάρια είναι απολύτως μέσα στη φύση. Στη φύση υπάρχει ανταγωνισμός.
Και με αυτή την ιδέα ο Ανέστης είχε διώξει και τον τελευταίο δισταγμό του: έπρεπε να ακουστεί και η φωνή των ψαράδων, ψέματα;
Όμως η πραγματικότητα δεν είχε καμιά σχέση μ' αυτό που φανταζόταν: μόλις το ζώο σωριάστηκε, εκείνος άρχισε απότομα να τρέμει. Στη στιγμή σκοτείνιασαν όλα.
Το φεγγάρι εξαφανίστηκε, η νύχτα έγινε κατάμαυρη, πίσσα. Σφάλισε μάτια και δόντια ώσπου να περάσει ο ίλιγγος, δεν μπορούσε πια να σταματήσει, έπρεπε να τελειώνει. Να ξεπλύνει το μαχαίρι, τα χέρια του, κι ας ήξερε ήδη πως από αυτό δεν θα γλίτωνε ποτέ.
Λύτρωση
Ό,τι συνέβη αμέσως μετά το φονικό το ονόμασε στην αρχή γκαντεμιά, όμως εδώ και αρκετό καιρό του είχε μπει η ιδέα ότι δεν ήταν παρά το πρώτο σημάδι για την τροπή που θα έπαιρναν - που ίσως δίκαια έπρεπε να πάρουν - τα πράγματα. Γιατί ενώ είχε παρασύρει εύκολα τη φώκια στη στεριά ανάμεσα στα αραιά βράχια (για να τη σκότωνε στο νερό ούτε λόγος, στο νερό οι φώκιες είναι στο στοιχείο τους) και της έκοψε την καρωτίδα, μετά, όταν σκαρφάλωσε στο βράχο, σε ένα πλάτωμα πάνω από το νερό που βόλευε, κι έσκυψε να ξεπλύνει το μαχαίρι, συνέβη το ατύχημα: έτσι που έτρεμε ολόκληρος, μπλουμ, του γλίστρησε το μαχαίρι στη θάλασσα.
Για να βουτήξει να το ψάξει ούτε λόγος, θα του έπαιρνε χρόνο, κι άλλωστε η θάλασσα μπορεί να το είχε, στην πορεία του προς το βυθό, ήδη παρασύρει. Το φεγγαρόφωτο επιπλέον δεν αρκούσε και το κυριότερο, πού θα πήγαινε μετά έτσι βρεγμένος; Ήταν πολύ πιο επικίνδυνο από το να το αφήσει εκεί.
Το πρώτο καιρό είχε σκεφτεί και ξανασκεφτεί: κι αν το βρει κάποιος; Μα είχε από μόνος του τακτοποιήσει (στο μυαλό του) το θέμα: πες πως το έβρισκαν, τι μ' αυτό; Ένα απλό μαχαίρι ήταν. Είχε βέβαια εκείνη τη σκαλισμένη φούντα στη λαβή, αλλά πρώτον θα την είχε φάει η θάλασσα και δεύτερον και να μην την είχε φάει κανείς από τους εθελοντές δεν ήξερε γι' αυτήν. Ίσως μονάχα η Μαρία να το είχε δει κάποτε, πριν χρόνια, τότε που πήγαιναν μαζί στο λύκειο κι εκείνη ερχόταν στο σπίτι του στα Πατήσια, αλλά σιγά μην το θυμόταν.
Ναι, το είχε τακτοποιήσει το θέμα. Κι ύστερα, τον επόμενο καιρό, όλο έτρεχε με τους εθελοντές. Ακούραστος, φωτοστέφανο ήρωα του είχαν φορέσει. Όμως αντί να ξεχάσει με το χρόνο, το μυαλό του όλο και ξαναγύριζε σ' εκείνη τη νύχτα.
Κι όχι μονάχα σ' εκείνη τη νύχτα, μα και σε ό,τι είχε και δεν είχε κάνει στη ζωή του γύριζε το μυαλό του, για πρώτη φορά.
Πώς έγινε αυτό;
Γιατί εγώ;
Γιατί, αλήθεια, αυτοί οι τύποι ήρθαν σε μένα;
Ναι, αυτό κυρίως: γιατί σ' αυτόν κι όχι σε κάποιον άλλον; Τι είχε αυτός, που τον έκανε να φαίνεται κατάλληλος γι' αυτή τη δουλειά;
Πρώτη φορά τον απασχολούσαν τέτοια ερωτήματα. Κι επίσης, πρώτη φορά ένιωθε τόση μοναξιά: δεν υπήρχε κανείς να το μοιραστεί μαζί του αυτό.
Όταν ο Άλεξ τους προσκάλεσε, αυτόν και τη Μαρία, στο νησί, βαθιά μέσα του ταράχτηκε, μετά κατά κάποιο τρόπο παραδόθηκε και ηρέμησε: ίσως είχε έρθει η ώρα...
Ο Άλεξ...
Το σχέδιο βέβαια ήταν η φώκια να βρεθεί, γι' αυτό δεν έπρεπε να την κρύψει ή να τη σύρει στη θάλασσα, τα ψάρια θα την εξαφάνιζαν. Αλλά όχι και να βρεθεί την ίδια μέρα!
Αυτή ήταν η δεύτερη γκαντεμιά. Και δεν ήταν μόνο που ο Άλεξ τη βρήκε το ίδιο κιόλας πρωί - έκανε καταδύσεις, πώς τους είχε διαφύγει αυτό; - ήταν και που τον είχε συναντήσει το προηγούμενο κιόλας βράδυ στο νησί.
Όμως, το παράξενο ήταν ότι ο Άλεξ δεν το είπε πουθενά, δεν ανέφερε τίποτα ποτέ σε κανέναν. Αυτό κι αν ήταν ανεξήγητο. Φίδια τον έζωσαν, καλύτερα να το είχε κάνει βούκινο, έτοιμη την είχε άλλωστε τη δικαιολογία: είχε πάει δήθεν για να ελέγξει στο ξενοδοχείο το χώρο για την έκθεση των graffiti. (Αυτό είχε ξεφουρνίσει και στον ίδιο τον Άλεξ όταν έπεσε πάνω του στο νησί).
Όμως ο Άλεξ μιλιά. Αυτό τον κατατρόμαζε.
Και η Μαρία επίσης τον τρόμαζε. Αν ήξερε; Αν της είχε πει ο Άλεξ πως τον είδε στο νησί; Γιατί του έκανε τον ντέτεκτιβ; Και μετά που τα έφτιαξαν πάλι, γιατί είχε συνέχεια εκείνο το ύφος το ανακριτικό;
Μα ούτε εκείνη του είπε τίποτα. Ο Ανέστης ζούσε ένα συναίσθημα πρωτόγνωρο, ένα πνιγηρό βασανιστήριο της ψυχής, του οποίου το οδυνηρότερο χαρακτηριστικό ήταν η αδυναμία να προσδιοριστεί: ήταν μια διαρκής, αγωνιώδης αιώρηση της συνείδησης ανάμεσα στο φόβο για τις πρακτικές συνέπειες (το ξεσκέπασμα, τον εξευτελισμό, την τιμωρία) και τον πόνο για την ενοχή, τη βαθιά απέχθεια για την πράξη του, που ευχόταν με απελπισία να μπορούσε να την επανορθώσει μα ήξερε πως ήταν αδύνατον.
Και το μαρτύριο συνεχίστηκε κι όταν γύρισε ο Άλεξ από την Αμερική: πάλι μιλιά, τάφος.
Έπειτα ακόμα μια βολική σκέψη τον ηρέμησε: κι αν ήταν κι ο Άλεξ το κόλπο; Ιδέα δεν είχε ποιοι ήταν και ποιοι όχι, και - πού βρήκε αλήθεια ο τύπος τα λεφτά για το ταξίδι στην Αμερική;
Η μαριονέτα Ανέστης είχε τώρα επιτεθεί στη φώκια. Η μουσική κορυφώθηκε σ' ένα απότομο κρεσέντο, έπειτα έπαψε. Ο Ιάσονας έπεσε με το πρόσωπο στο πάτωμα κι έμεινε ξαπλωμένος εκεί, όπως ακριβώς ήταν στην αρχή της παράστασης. Ο Άλεξ τον σκέπασε τρυφερά με το ύφασμα, σαν μωρό που το βάζουν για ύπνο, ενώ στο δωμάτιο με το χάρτινο φεγγάρι και το γαλάζιο φως δεν ακουγόταν ανάσα. Όταν ο προφέσορας άναψε το κεντρικό φως η ησυχία ήταν ακόμα απόλυτη.
Ο Ανέστης επιτέλους μίλησε.
«Ωραίο αστείο! Δεν είμαστε καλά, λέω εγώ!»
Ο Άλεξ παρέμεινε σιωπηλός καθώς, σιγά σιγά, μάζευε τις κούκλες του.
Ο Ανέστης κινήθηκε προς την πόρτα εκστομίζοντας βλαστήμιες, μα τότε η Αθηνά του έκλεισε το δρόμο, με το σωστό αντικείμενο στο χέρι.
«Σου λέει τίποτα αυτό το μαχαίρι;» τον ρώτησε.
Στις επόμενες στιγμές, απανωτά:
Η Μαρία αναγνώρισε το μαχαίρι.
Ο Ανέστης μούγκρισε κάτι και όρμησε έξω.
Ο προφέσορας όρμησε πίσω του με οργή.
Ο Χάρης μπήκε ανάμεσά τους.
Ο Άλεξ μάζεψε τις κούκλες.
Η Μαρία κοίταζε ακόμα με έκπληξη το μαχαίρι: ήταν ένα από τα αγαπημένα αντικείμενα που της έδειχνε με καμάρι ο Ανέστης τότε, στα χρόνια του λυκείου, στο σπίτι του. Ένα από εκείνα τα αντικείμενα που η ίδια είχε περιγράψει, λεπτομερώς και επανειλημμένα, στον Άλεξ, καθώς του μιλούσε με ενθουσιασμό για τα χρόνια εκείνα.
Κοίταξε τον Άλεξ, κατάλαβε: πως ήξερε τόσον καιρό. Γιατί, αν είχε ερμηνεύσει σωστά την παράσταση, αυτός είχε βρει το μαχαίρι. Θυμός την κυρίευσε για μια στιγμή (γιατί δεν της το είπε;), μετά κατάλαβε πάλι και όρμησε στην αγκαλιά του.
«Τελείωσε πια», της είπε εκείνος. «Τελείωσε».
Η Μαρία κοίταζε αμίλητη τις γροθιές της, τις μαζεμένες σαν κουταβάκια στο στήθος του.
Η θάλασσα
«Τελείωσε», επανέλαβε ο Άλεξ, στρέφοντας ταυτόχρονα το βλέμμα προ το άνοιγμα της πόρτας: έξω, στην απέναντι πλευρά του πλακόστρωτου, ο Ανέστης είχε γείρει στο πεζούλι που έβλεπε στο κενό.
Από κάτω ακουγόταν μουσική, κάποιο ρεμπέτικο: το ταβερνάκι του κάστρου είχε αρχίσει να υποδέχεται τους βραδινούς πελάτες του. Από ψηλά τα σοκάκια της Χώρας μόλις που διακρίνονταν, ξεχώριζαν μόνο λαμπερά τα φώτα των μαγαζιών. Οι θόρυβοι έφταναν σαν βουητό, που μπερδευόταν με το μονότονο βόμβο της τάσης του ρεύματος από ένα καλώδιο εκεί κοντά. Η απαλή μουσική από ένα μπαράκι συντονίστηκε με την ηχώ του μπαγλαμά.
Λίγα μέτρα μακριά από τον Ανέστη, δίπλα στο μαγαζί με τις κούκλες, ένα εκκλησάκι βρισκόταν στριμωγμένο ανάμεσα στα κατώγια των αρχοντικών. Η πόρτα του ήταν ανοιχτή και φλόγες κεριών έλαμπαν στο σκοτάδι. Έξω από την πόρτα του, στο πλακόστρωτο, ένα μωσαϊκό από βότσαλα σχημάτιζε ένα περίεργο, μυθικό ψάρι.
Πίσω από την πλάτη του Ανέστη το βλέμμα του Χάρη που ήθελε να είναι φίλος του, της Μαρίας που όλο έτρεχε γι' αυτόν. Ο ουρανός κατακόκκινος, η θάλασσα το ίδιο. Από τα βάθη της ο Ανέστης νόμισε πως είδε να προβάλει στην επιφάνεια ένα πλάσμα γιγάντιο. Ασαφές στην αρχή, υδάτινο, πήρε γρήγορα τη μορφή κήτους με πρόσωπο καλοσυνάτο. Ο Ανέστης έγειρε προς το μέρος του, ο ορίζοντας φεγγοβολούσε πυρακτωμένος. Το πρόσωπο του κήτους μεγάλωσε, κατέλαβε όλο το οπτικό πεδίο του, έπειτα όλα γύρω του έγιναν νερό ζεστό και αρμυρό. Χέρια τον τράβηξαν πίσω, δεν ήταν νερό, ήταν το κλάμα του.
Ταξίδι
Η Μαρία έφτασε στην Πάτρα γύρω στο μεσημέρι. Το μεγάλο φέρι θα έφευγε σε λίγες ώρες. Στο λιμάνι πηγαινοέρχονταν τουρίστες με τα μπαγκάζια τους και λιγοστοί μετανάστες, έτοιμοι για επιβίβαση. Αντίθετα, οι έλληνες φοιτητές στα ιταλικά πανεπιστήμια μόλις είχαν κάνει το αντίστροφο ταξίδι: ήταν Ιούλιος και οι σχολές τους είχαν κλείσει.
Η ζέστη έκανε τις κινήσεις δύσκολες και τη λαχτάρα για δροσιά σχεδόν ανυπόφορη, αλλά η Μαρία δεν έμοιαζε να ανυπομονεί: τα πράγματα γύρω της τώρα πια την περίμεναν να βρει το ρυθμό της, δεν έτρεχε η ίδια να τα προλάβει. Ούτε και για να βρει δουλειά έτρεχε: τα χρήματα από το βραβείο των Alma και οι συμφωνίες που είχε κλείσει ο Άλεξ στην έκθεση ήταν πάνω από αρκετά για την ώρα. Πούλησε και το ασημί βεσπάκι της. (Τι πούλησε, το χάρισε στην ουσία, σε ένα κορίτσι από το διαφημιστικό γραφείο). Όσο για το διαμέρισμα στην πλατεία Βικτωρίας, μάλλον θα μετακόμιζε από εκεί το φθινόπωρο, δεν είχε πια λόγο να μένει στην πλατεία Βικτωρίας. Τι θα πει μου θυμίζει το λύκειο, τόσες γειτονιές έχει η Αθήνα. Το σίγουρο ήταν, το ξεκαθάρισε με λύπη της στον προφέσορα, ότι τέρμα πια οι φιλοξενίες μεταναστών, ας τις αναλάμβαναν με τη σειρά τους άλλοι. Η ίδια αρκετά χρόνια είχε ασχοληθεί, τώρα ήθελε ένα σπίτι μόνο δικό της. Να απλώνει τα τελάρα και τα πινέλα της όπου γουστάρει και να μη λέει στους φίλους της ψέματα για «συγκατοίκους».
Δεν είχε καταλάβει πολλά από την αντίδραση του προφέσορα στην αποκάλυψη, στη λύση του μυστηρίου. Είναι γέρος, δεν τον καταλαβαίνω, σκεφτόταν, και θα μπορούσε να ισχύει η σκέψη της, πράγματι υπήρχαν πολλά που δεν καταλάβαινε στον άνθρωπο αυτό, από το πόσο τον ένοιαζε πραγματικά η ζωή μιας φώκιας ή είχε άλλες πιο πολύπλοκες (και πιο ξεπερασμένες) αξίες, μέχρι τις φιλοδοξίες του, τα απωθημένα και τα παλιά του τραύματα. Θα μπορούσε αλλά δεν ίσχυε, γιατί αυτό που δεν ήταν εκείνος πολύ γέρος για να νιώσει αλλά η ίδια πολύ νέα για αντιληφθεί, ήταν η βαθιά ανακούφιση και σιωπηλή χαρά του προφέσορα από την απόδειξη της αθωότητας του Άλεξ.
Βολεύτηκε μέχρι την ώρα της αναχώρησης στο καφενείο τους σταθμού του τρένου. (Εδώ στην Πάτρα, τρένα και πλοία μπερδεύουν τους επιβάτες τους μια και ο συρμός τερματίζει ακριβώς στο λιμάνι). Στο βάθος, στον ορίζοντα, τα μεγάλα πλοία. Η Μαρία ρούφηξε μια γουλιά από τον καφέ της. Δεν την αφορούσαν πια όπως πριν τα πλοία, ο πατέρας της πνίγηκε, τελείωσε αυτό, πάει. Πολλά χρόνια τώρα.
Κι ο Ανέστης τελείωσε, ίσως για πάντα. Υπήρχε βέβαια το σκιτσάκι του, το λογότυπο του Ατέλειωτου Αινίγματος και των Alma, που θα της τον θύμιζε έτσι κι αλλιώς. Όχι ότι δεν τον σκεφτόταν, κάθε άλλο: ήξερε πως τώρα θα έρχονταν τα ζόρικα, τα πολύ ζόρικα γι' αυτόν, κι ούτε ένιωθε εντελώς αθώα κι αμέτοχη σ' αυτό το ζόρι: με την άκρη τη καρδιάς της άγγιζε την ευθύνη της, πως όσο ήταν μαζί του ο χρόνος της, οι ανάγκες της, οι πόθοι της είχαν παγώσει στη δική της μόνο πληγή, στη χρήση του Ανέστη σαν μια γάζα, ένα φάρμακο τρυφερό κι ανακουφιστικό. Μα ήταν πολύ νέα για να βυθιστεί σ' αυτή την τόσο απαιτητική συνείδηση - ίσως, ποιος ξέρει, σε μια μελλοντική ιστορία. Προς το παρόν θυμόταν εκ των υστέρων με συμπάθεια τις αγωνίες του που η ίδια δεν είχε συμμεριστεί, τις προσπάθειες του να σταθεί στα πόδια του χωρίς πραγματική πίστη. Ίσως δεν έπρεπε να τον βάλει στους Πολίτες, όταν παραμονεύουν τέτοια χάσματα στις ψυχές αργά ή γρήγορα την πληρώνουν οι Ιάσονες. Όμως πώς να το μάντευε; Ο,τι μπορούσε έκανε κι αυτή.
Ο νους της πήγε στον Άλεξ. Το περίμενε κατά βάθος πώς αν κάποιος τελικά θα της έδειχνε την αλήθεια, θα ήταν ο Άλεξ: είχε ένα τρόπο να το κάνει φυσικό, δεν ήταν ότι το έκανε ειδικά για εκείνην, δεν το έκανε μόνο για εκείνην. Έτσι ήταν ο Άλεξ, ένα φίλτρο, ένας καθρέφτης που θα φανέρωνε αργά η γρήγορα την ενέργεια των πραγμάτων, την πηγή των γεγονότων, την αλήθεια.
Εκείνο που δεν περίμενε ήταν αυτό που έκανε ο Χάρης. Ο Χάρης με την εκστατική ματιά, με τα μυστήρια που όλο πάλευε να λύσει: άνετος, βολεμένος με τη μαμά που πληρώνει τα πάντα, μα και με μια τόσο άδολη διάθεση να δοθεί, να εξερευνήσει τον κόσμο. Ο Χάρης, που ( η Μαρία χαμογέλασε) έμαθε επιτέλους τι ήταν το λογότυπο.
Ο Χάρης που θα παντρευόταν την Αθηνά.
Λογικό ήταν. Η Μαρία δεν μπορούσε να θυμηθεί ούτε τι παγωτό του άρεσε.
Δεν θα ξαναρχόταν στους Πολίτες ο Χάρης, το φθινόπωρο θα έφευγαν με την Αθηνά για την Αμερική. Άλλωστε ποτέ του δεν ήταν κανονικός εθελοντής, ένας κομήτης ήταν. Κομήτης και στη δική της ζωή, που την ώθησε να είναι ξεχωριστή, και που μοιράστηκε μαζί της μεγαλόψυχα τις ώρες χωρίς Ιάσονα.
Όμως, αναρωτιόταν η Μαρία, αυτό το έκανε όσο οι δυο του ήταν ζευγάρι. Τώρα γιατί να νοιαστεί; Γιατί βοήθησε τόσο;
Κι όμως, ο Χάρης και η Αθηνά ήταν που βοήθησαν τον Άλεξ, αυτοί έφεραν το μαχαίρι. Γιατί να ανακατευτούν, γιατί να το κάνουν;
Για ποια πράγματα στ' αλήθεια γίνονται οι άνθρωποι εθελοντές;
Εκείνο το ταξίδι μόνο Χάρη, γαμώτο, λυπάμαι που το έχασα εκείνο το ταξίδι που μου πρόσφερες. Τότε, με το αυτοκίνητο ως στην άκρη της Ευρώπης. Στις θάλασσες του βορρά και στις κατάφωτες πολιτείες τις νύχτες, όσο θα έφταναν τα λεφτά σου, έτσι είχες πει. Και είπα όχι! Αν είναι δυνατόν, είπα όχι!
Το πλοίο άρχισε να φορτώνει επιβάτες, η Μαρία πλήρωσε τον καφέ κι ετοιμάστηκε. Την ώρα που σηκωνόταν, με το σακίδιο στο ένα χέρι και τον καφέ στο άλλο, κάποιος, συνταξιδιώτης προφανώς, τη σκούντησε κατά λάθος. Λίγος καφές χύθηκε πάνω στο σακίδιο, ο συνταξιδιώτης κοίταξε τη Μαρία αμήχανα: ήταν όμορφος και φαινόταν ευγενικός. Μου χρωστάς έναν καφέ, ετοιμάστηκε να του πει, όπως τότε με τον Ανέστη στο λύκειο, κι ευχήθηκε πως θα της απαντούσε κάτι καλύτερο από το Κι εσύ τι θα μου δώσεις;
Μα ο συνταξιδιώτης την πρόλαβε:
«Σου χρωστάω έναν καφέ», της είπε, «θα μου επιτρέψεις στο καράβι;»
Είχαν μπει στην ουρά για τον καταπέλτη, στο βάθος η θάλασσα έλαμπε σαν μια κρούστα φως, από κάτω σκοτάδι. Το ταξίδι ήταν μεγάλο, ασφαλώς και θα του επέτρεπε.